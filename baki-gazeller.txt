-1-
Mef’ûlü mefâ’îlü mefâ’îlü fa’ûlün
1 Hûrşîd-i ruhuñ kendüyi kim göstere cânâ Minnet mi kalur mihr-i ziyâ güstere cânâ
73
2 Bir yirde ki pertev sala envâr-ı tecellî Hâcet mi kalur mihr ü meh-i envere cânâ
3 Haşr ide mi bir yirde senüñle beni devrân Hasret kala mı yogsa dem-i mahşere cânâ
4 Sen seng-dilüñ şol ki derûnında yir eyler ‘Âlemde hemân sikke kazar mermere cânâ
5 Zer saklamaya gonca-sıfat ‘âkil odur kim Gül gibi olan nakdi koya sâgare cânâ
6 Ben şâh-nazar rind-i cihân aña direm kim Nergis gibi göz dikmeye sîm ü zere cânâ
7 Tûtî gibi hoş nükteler ögretdi dehânuñ Bâkî gibi üstâd-ı suhan-pervere cânâ
8 Redd olmaz o leblerden olan turma du’â kıl Dârâ-yı cihân Şâh-ı Ferîdün-fere cânâ
- 2 -
Mefâ’îlün mefâ’îlün mefâ’îlün mefâ’îlün
1 Ayaklarda kalur sünbül o zülf-i nîm-tâbâsâ Saçuñla bahs iderse başa çıkmaz müşg-i nâbâsâ
2 Hevâñ içre ezel bir sadme urdı sarsar-ı âhum Döner dûlâb-ı çarh ol dem bu demdür âsiyâbâsâ
3 Derûnuñ pür-ma’ârif hem-nişînüñ merd-i ‘ârif kıl Açılma ey yüzi gül şahs-ı nâ-dâna kitâbâsâ
4 Kemânçe şekline girdüm elinde mutrib-i ‘aşkuñ Keş-â-keşden halâs olmaz dahı sînem rebâbâsâ
5 Zer-efşân ol kef-i ihsân ile seyr eyle ‘âlemde Cihân-gerd ü cevân-merd-i cihân ol âfitâbâsâ
6 Yüzüm üzre kadem basmaz cefâ vü cevrden geçmez Yolında kıldugumdan n’oldı ben cismüm türâbâsâ
7 Tutarken câmı nâşî gelse tâc ü günbed altında Mey-i gül-rengi pinhân eyle ey sûfî habâbâsâ
8 Hasûduñ dürd-i derdin çekme ey Bâkî bu bezm içre Nedîmüñ yâr-ı hoş-meşreb gerek câm-ı şarâbâsâ
74
- 3 -
Fâ’ilâtün fâ’ilâtün fâ’ilâtün fâ’ilün
1 Yâr işiginde dinildi ‘âşık-ı şeydâ baña Hak dimişler tenzîlü’l-esmâ’ü min savbi’s-semâ
2 Hâkümi ide sifâl-i sünbül ü reyhân felek Gitmeye başdan hevâ-yı bûy-ı zülf-i dil-rübâ
3 Mülk-i ‘ayş u ‘işretüñ olsak n’ola İskenderi Oldı elde câmumuz Âyîne-i ‘âlem-nümâ
4 ‘Aynuma almam zer-i hûrşîd ü dürr-i encümi Feth olaldan baña bâb-ı genc-i iksîr-i fenâ
5 Şi’r ü inşâdan murâdı ‘âşık-ı bî-çârenüñ ‘Arz-ı ihlâs eylemekdür yâre Bâkî ve’d-du’â
- 4 -
Mef’ûlü fâ’ilâtü mefâ’îlü fâ’ilün
1 Ey bâr-gâh-ı dil-keş ü eyvân-ı dil-güşâ Dâmet leke’s-sa’âdetü ve’l-’ızz u ve’l-’ulâ
2 Câm-ı sarâyuñ olmadan el-hak safâ budur Âyîne-i Sikender ü Câm-ı cihân-nümâ
3 Ümmîd-i hâk-bûs-ı cenâbuñla âsmân Yıllardurur ki kâmetini eyledi dü-tâ
4 Halk-ı cihâna melce’ olaldan penâhına Hûrşîd-i çarh sâye gibi eyler ilticâ
5 Rif’atde âsmâna deger âsitânesi Kıymetde nakd-i encüm irişmez aña bahâ
6 Her gûşesinde micmere-gerdân nesîm-i subh Her suffesinde bâd-ı sehergâh ‘ıtr-sâ
-5-
Mef’ûlü mefâ’îlü mefâ’îlü fa’ûlün
1 Hüsn ile saña öykünemez çün gül-i ra’nâ Hüzn ile baña beñzeyemez bülbül-i şeydâ
75
2 Cân almada nâzüklik ile la’lüñe söz yok Hâlüñ dahı bir dânedurur fitnede ammâ
3 Tugrası berâtuñ yazılur ekseri altun Rûyuñda kaşuñ zerd olur ise n’ola şâhâ
4 Bezm içre sürâhi gibi kan agladugum bu Sâkî lebüñe kan yagı oldı mey-i hamrâ
5 İller yiye şeftâlûsını bâg-ı cemâlüñ Ey sîb-zekan Bâkî nice bir diye eyvâ
-6-
Mefâ’îlün mefâ’îlün mefâ’îlün mefâ’îlün
1 Nedür bu handeler bu ‘işveler bu nâz u istignâ Nedür bu cilveler bu şîveler bu kâmet-i bâlâ
2 Nedür bu pîç pîç ü çîn çîn ü ham-be-ham kâkül Nedür bu turralar bu halka halka zülf-i müşgâsâ
3 Nedür bu ‘ârız u hadd ü nedür bu çeşm ü ebrûlar Nedür bu hâl-i Hindûlar nedür bu habbetü’s-sevdâ
4 Miyânuñ rişte-i cân mı gümiş âyîne mi sîneñ Bünâgûşuñla mengûşuñ gül ile jâledür gûyâ
5 Vefâ ummaz cefâdan yüz çevürmez Bâkî ‘âşıkdur Niyâz itmek aña cânâ yaraşur saña istingâ
- 7 -
Mef’ûlü fâ’ilâtü mefâ’îlü fâ’ilün
1 Hûrşîd kim fezâ-yı felekdür mesîr aña Degmez gedâlar içre işigüñde yir aña
2 Takdı hilâl halkasını gûş-ı hidmete Oldı sipihr bende-i fermân-pezîr aña
3 Yüz sürmez idi südde-i devlet-me’âbına Kul olmayaydı husrev-i gerdûn-serîr aña
4 Görmez misâl-i kâmetüñi çeşm-i râst-bîn Ahvel baka meger ki görenler nazîr aña
76
5 Bâkî suhanda fark-ı sipihre kadem basar Lutf-ı Hudâ olursa eger dest-gîr aña
- 8 -
Fâ’ilâtün fâ’ilâtün fâ’ilâtün fâ’ilün
1 Gün yüzin ‘arz eyledi nev-rûzda ol meh-likâ Mihr altun kaplu bir âyîne virdi rû-nümâ
2 Nev-bahârun nakşına bir savt-ı rengîn bagladı Başladı sâz u nevâya bülbül-i destân-serâ
3 Göklere irdi yine gül-bâng-i mürg-i hoş-nevâ Sahn-ı gülşen gördi bir a’lâ makâm-ı dil-güşâ
4 Micmer-i gülde nesîm-i subhgâhî ‘ûd-sûz Safha-i gül-zârda bâd-ı bahârî ‘ıtr-sâ
5 Leblerin yâd eylese yâruñ lisân-ı hâl ile Nakl ider şîrîn hikâyet gonca-i rengîn-edâ
6 Gûş tutsa şâh-ı gül çıksa libâs-ı âl ile Kıssa-ı rengîne başlar lâle-i la’lîn-kabâ
7 Goncaveş câm-ı dil-i Bâkîyi pür-hûn itdiler Dem-be-dem zârî kılur gül-zâr-ı bezmüñden cüdâ
-9-
Fe’ilâtün fe’ilâtün fe’ilâtün fe’ilün
1 Bilini kuçmadadur ol sanemüñ derd ü belâ Yogsa ‘âşıklara şîrîn lebi hâzır helvâ
2 Ser-i zülfiyle hatın örter imiş dirler o şûh Açmadı kimseye ammâ orayı bâd-ı sabâ
3 Âteş urmış yüzi gül hırmenine ol mâhuñ Devr-i sâgarda ruhı ‘aksini kılmış peydâ
4 Kızarup ruhları gülgûne-i tâb-ı mülden Şu’le-i sâgar-ı mey destine yakmış hınnâ
5 Meclis-i meyde leb-i yâre tolaşur dirler Elüme girmeye mi bir dahı câm-ı sahbâ
77
6 Öykünürdi lebüñe câm-ı mey ammâ dönmiş Bu gün almışlar ele bir yire gelmiş zurafâ
7 Lûle-i hâme ile çeşme-i dilden Bâkî Eyledi kâ’ide-i Âb-ı hayâtı icrâ
- 10 -
Mef’ûlü fâ’ilâtü mefâ’îlü fâ’ilün
1 Cevr ü cefâña kâ’il olurdum velî şehâ Mahsûs olaydı ol da cihânda hemân baña
2 Sabr u karâr u ‘akl alıcı bir perî imiş Âdem sanurdum ol sanemi gerçi sûretâ
3 Bir kez tavâfın itmegi bin ‘ömre virmezin Ey hâcî saña Ka’be baña kûy-i dil-rübâ
4 Evvel vefâya va’deler itmişken ey sanem Cevr itdüñ âhir eylemedüñ va’deye vefâ
5 Vassâfısın o serv-kadüñ râstı bu kim Tab’-ı bülend-tarzuña ahsent Bâkıyâ
- 11 -
Fâ’ilâtün fâ’ilâtün fâ’ilün
1 Nev-bahâr irişdi vü gitdi şitâ Keyfe yuhyi’1-arza ba’de mevtihâ
2 Leblerüñde hattuñ ey şîrîn-dehen Mûrlar cüllâba düşmiş gûyiyâ
3 Yâr agyârı savar düşnâm ile Def’ olur san kim du’â ile belâ
4 Dest-i mihnetden alınmaya yakam Ger olursa iki ‘âlem bir yaña
5 Eşk-i çeşmüm yâre ‘arz itdüm didi Bâkıyâ ma’lûm oldı mâ-cerâ
- 12 -
Fâ’ilâtün fâ’ilâtün fâ’ilâtün fâ’ilün
78
1 Gül-sitân bezm-i şarâb u câm-ı mey güldür baña Kulkul-i halk-i surâhî savt-ı bülbüldür baña
2 ‘Ârızuñda ol iki zülf-i girih-gîrün senüñ Suya konmış iki garrâ tâze sünbüldür baña
3 Seng-i bî-dâduñla serde zahm-ı hûnînüm ki var Gûşe-i destârda rengîn karanfüldür baña
4 Mest ü medhûşam veli hâli mey-i engûrdan La’l-i nâbuñ hâleti keyfiyyet-i müldür baña
5 Hayder-i Kerrârıyam meydân-ı nazmuñ Bâkıyâ Nevk-i hâme Zü1fekâr u tab’ Düldüldür baña
- 13-
Mefâ’îlün mefâ’îlün mefâ’îlün mefâ’îlün
1 Ezelden şâh-ı ‘aşkuñ bende-i fermânıyuz cânâ Mahabbet mülkinün sultân-ı ‘âlî-şânıyuz cânâ
2 Sehâb-ı lutfuñ âbın teşne-dillerden dirîg itme Bu deştüñ bagrı yanmış Lâle-i Nu’mânıyuz cânâ
3 Zamâne bizde gevher sezdügiçün dil-hırâş eyler Anuñ’çün bagrumuz hûndur ma’ârif kânıyuz cânâ
4 Mükedder kılmasun gerd-i küdûret çeşme-i cânı Bilürsin âb-rûy-ı milket-i ‘Osmânîyüz cânâ
5 Cihânı câm-ı nazmum şi’r-i Bâkî gibi devr eyler Bu bezmüñ şimdi biz de Câmî-i devrânıyuz cânâ
-14-
Fe’ilâtün mefâ’ilün fe’ilün
1 ‘Ârızuñ âb-ı nâbdur gûyâ Zekanuñ bir habâbdur gûyâ
2 Dilde envâr-ı mihr-i ruhsâruñ Âbda mâh-tâbdur gûyâ
3 Nakş-ı hüsn-i hatuñla safha-i dil Bir musavver kitâbdur gûyâ
79
4 Bezm-i gamda dü çeşm-i pür-hûnum İki şîşe şarâbdur gûyâ
5 Tutdı mihri cihânı ol mâhuñ Pertev-i âfitâbdur gûyâ
6 Bâkıyâ hâl-i ‘anberîni anuñ Nâfe-i müşg-i nâbdur gûyâ
-15-
Fâ’ilâtün fâ’ilâtün fâ’ilâtün fâ’ilün
1 Baña çok cevr itdügüñ’çün ey sipihr-i bî-vefâ Âhumuñ dûd-ı kebûdı uydı ulaşdı saña
2 Eşkümüñ gevherlerin dizdüm işigi taşına Yâre ‘arz idem diyü silmiş rakîb-i bed-likâ
3 Gömgök itdi sille-i âhum sipihrüñ sûretin Gök yüzine bak inanmazsañ eger ey meh-likâ
4 Gözüme ‘âlem görinmez görmesem ruhsâruñı ‘Ârızuñ mir’âtıdur Âyîne-i âlem-nümâ
5 ‘Aks-i hâl-i ‘ârızından sâkî-i gül-çihrenüñ Lâle-i sîr-âb olur câm-ı şarâb-ı dil-güşâ
6 Ruhlaruñvasfında Bâkî bir gazel nazm itdi kim Ehl-i diller kodılar adını mir’âtü’s-safâ
-16-
Fe’ilâtün fe’ilâtün fe’ilâtün fe’ilün
1 ‘Ayn-i ‘Âlî ol iki nergis-i câdûña fidâ Yâ zülâl-i lebüñe yâ ruh-ı nîkûña fidâ
2 Elifi serv gibi bâg-ı mahabbetde bu gün Kad-i mevzûnuñ ile ol iki bâzûña fidâ
3 Lâmı erbâb-ı gamuñ kadd-i dü-tâsı mânend Zülf-i mergûbuñ ile kâkül-i hoş-bûña fidâ
4 Yâsı her lahza kemânuñ gibi pîçîde olup Gamuñ okları ile ol iki ebrûña fidâ
80
5 Merdüm-i dîde gibi Bâkî kalan noktaları Ol iki ya kaşuñ altındaki hindûña fidâ
BÂ’
-17-
Mefâ’îlün mefâ’îlün mefâ’îlün mefâ’îlün
1 Ayaguñ topragın özler bulurken gökde yir kevkeb İşigüñ cânibin gözler zehî ‘âlî-nazar kevkeb
2 Egerçi gök yüzinde ahter-i ferhunde-fer çokdur Kanı hâl-i ruhuñ mânendi bir rûşen güher kevkeb
3 Ne bilsünler karañuda anuñ göz kıpdugın iller Gice hâl-i ruhuñla bahs içün gelmiş meger kevkeb
4 Ne taşlar başdı seng-endâz-ı âhum deyr-i gerdûna Düşen altun kayalardur degül vakt-i seher kevkeb
5 Mahabbet dâgı yak sînende ferr-i devlet isterseñ Bilürsin olmaz ey Bâkî sa’âdet-bahş her kevkeb
-18-
Fâ’ilâtün fâ’ilâtün fâ’ilâtün fâ’ilün
1 Ey safâ-yı ‘ârızuñdan çeşme-i hûrşîde âb Şu’le-i şem’-i cemâlüñ nûr-bahş-ı âfitâb
2 Gice hüsnüñ şevkıne encüm sürûr u sûrda Çarh âteş-bâzdur gûyâ elinde mâh-tâb
3 Sanma şeb-nemdür düşen hecr-i ruhuñda subh-dem Kubbe-i gerdûn çıkardı tâb-ı âhumla gül-âb
4 Hasret-i câm-ı lebüñ şol deñlü te’sîr itdi kim Kıpkızıl dîvâne mey baş açuk abdâluñ habâb
5 Bâde nûş itseñ kenâr-ı câma gelse leblerüñ Duhter-i rez gûşına gûyâ takarlar la’l-i nâb
6 Dehri enfâsuñ mu’attar kıldı ey Bâkî yine Tîb-i hâtır virdi beñzer ol hıtâb-ı müstetâb
81
-19-
Fe’ilâtün mefâ’ilün fe’ilün
1 Olsa zülfi o gül-’izâra nikâb Olur âşüfte sünbül-i sîr-âb
2 Dûd-ı âhum ruhuñ hevâsıyla Ebr olur yagdurur cihâna gül-âb
3 Kân-ı mihr ü mahabbetüñdendür Güher-i âfitâb-ı ‘âlem-tâb
4 Kaddüm ey şeh-süvâr-ı hüsn itdi Pây-bûsuñ hayâli şekl-i rikâb
5 Oldı deryâ-yı eşküme nisbet Günbed-i çarh-ı nîl-reng habâb
6 Gam-ı devrân-ı dûnı çekme yüri Bâkıyâ ol hemîşe mest ü harâb
- 20 -
Fâ’ilâtün fâ’ilâtün fâ’ilâtün fâ’ilün
1 Şöyle olmış câm-ı ‘aşk-ı yârdan mest ü harâb Kendüsin dîvârdan dîvâra urmış âfitâb
2 Nâfe kıldı zülf-i müşgînüñ görüp serber-zemîn Ayaguñ topragına miskînlik itdi müşg-i nâb
3 Tokınupdur bâde-i gülgûna çeşm-i rûzgâr Sâgar üzre sanmañuz peydâ olur yir yir habâb
4 Şahne-i devrân n’ola çekse çevürse dem-be-dem İki kanludur añılmış bâde-i nâb u kebâb
5 Derd-i ‘aşkuñ ‘âşık-ı miskîni âhir öldürür Mestlik pâyâne yitse irişür elbette hvâb
6 Bâkîye senden ferâgat virdi ey gerdûn-ı dûn Südde-i devlet-me’âb-ı pâdişâh-ı kâm-yâb
82
- 21 -
Fe’ilâtün mefâ’ilün fe’ilün
1 Tâ’ib itdi nice zamân Tevvâb Yirümüz oldı mescid ü mihrâb
2 Ola kim bâb-ı meykede açıla Diyelüm yâ Müfettihe’l-ebvâb
3 Sûfî kim ider idi meyli aña Kalbe ger virmese safâ mey-i nâb
4 Cümle bîmâra ey tabîb anı vir Hîç şerbet nemî-resed be-şarâb
5 Virdi dil çeşm-i mestüñe Bâkî Hîç ni’met nemî-resed be-kebâb
TÂ’
- 22 -
Fâ’ilâtün fâ’ilâtün fâ’ilâtün fâ’ilün
1 Gül yüzüñ vasfında bülbül kılsa elhânı dürüst Bâgda bir goncanuñ kalmaz girîbânı dürüst
2 Olsa ‘irfân ehline cânân olınca şöyle kim Zülf-i müşgîni şikeste ‘ahd ü peymânı dürüst
3 Dil-berüñ ‘ahdi bütün ammâ vefâsı süst olur
‘Âşıkuñ göñli şikeste ‘ahd ü peymânı dürüst
4 Cevşen-i pûlâd-ı çarhı çâk çâk itdüm dahı Âh-ı âteş-bârumuñ şemşîr-i bürrânı dürüst
5 Âteş-i sûz-ı firâkuñ bir harâret virdi kim Nûş ider bir demde dil deryâ-yı ‘ummânı dürüst
6 Bâkıyâ fennüñde tutmaz kimse noksânuñ senüñ Hamdü li’llâh tab’ mevzûn ‘akl mîzânı dürüst
-23-
Fâ’ilâtün fâ’ilâtün fâ’ilâtün fâ’ilün
1 Lâle-hadler kıldılar gül-geşt-i sahrâ semt semt Bâg u râgı gezdiler idüp temâşâ semt semt
83
2 ‘Âşık-ı dîdâr-ı pâküñdür meger kim cûylar Cüst ü cû eyler seni ey serv-i bâlâ semt semt
3 Leşker-i gam geldi dil şehrine kondı cavk cavk Kopdı yir yir fitne vü âşûb u gavgâ semt semt
4 Giryeden cûy-ı şirişküm sû-be-sû oldı revân Yine Kulzüm gibi cûş itdi bu deryâ semt semt
5 Bir kadem bas lutf ile gel gül-şene ey serv-kad Bileler eksükligin her serv-i bâlâ semt semt
6 Şi’r-i Bâkî seb’a-i iklîme oldukça revân Okınursa yiridür bu nazm-ı garrâ semt semt
- 24 -
Fâ’ilâtün fâ’ilâtün fâ’ilâtün fâ’ilün
1 ‘Âlem-i vahdetde ey sâkî bizi mest-i Elest İtdi ikrâr-ı safâ mey-hânesinde şöyle mest
2 Nice Câm-ı Cem nice mir’ât-ı İskender dilâ Dest-i mihnetden cefâ taşıyla bulmışdur şikest
3 Sûret-i esnâmdan döndi saña itdi sücûd Râhib-i deyri cemâlüñ eyledi Yezdân-perest
4 Rüstem-i Zâlüñ tutışdum pençesin burdum idi Kodı el arkası didi dest ber-bâlâ-yı dest
5 Bâkıyâ ser-nahl-bend-i gül-şen-i ebyâtsın Eyledi nazm-ı bülendüñ hâsılı Selmânı pest
SÂ’
-25-
Mef’ûlü fâ’ilâtü mefâ’îlü fâ’ilün
1 La’lüñle câm yok yire eyler müdâm bahs İzhâr-ı hak degülse garaz hod harâm bahs
2 Üstâd eline girmedi nâ-puhtedür henûz Nâzük tenüñle eylemesün sîm-i hâm bahs
84
3 Gül goncasınuñ olmadı mesmû’ sözleri La’lüñle gerçi eyledi mâ-lâ-kelâm bahs
4 Bülbül nevâ-yı nâleme kılmaz mu’âraza Zîrâ götürmez ey yüzi gül her makâm bahs
5 Erbâb-ı ‘aşk ceng ider eshâb-ı zühd ile Maksûd sensin eyleseler hâs u ‘âm bahs
6 Hüsnüñ katında togmaduga döndi her biri Hûrşîd ü mâh eyler iken subh u şâm bahs
7 Bâkî ferîd-i fenn-i suhandur nizâ’ı ko İlzâm iderler itme sakın iltizâm bahs
-26-
Fe’ilâtün fe’ilâtün fe’ilâtün fe’ilün
1 Yaşumuz dökmege ol dürr-i ‘Adendür bâ’is Göñlümüz düşmege ol çâh-ı zekandur bâ’is
2 Turra-i tâli’umuñ böyle perîşanlıgına Yine ol zülf-i pür-âşûb u fitendür bâ’is
3 Sünbülüñ niyyetidür başuma sevdâ getüren Çekdügüm mihnete göñlümde bitendür bâ’is
4 Rûh-ı pâk ol yirüñ eflâk ola mânend-i Mesîh Kalmaga hâk-i mezelletde bu tendür bâ’is
5 Kafes-i gamda yatur tûti-i tab’-ı Bâkî Çekdügi kahra anuñ lutf-ı suhandur bâ’is
- 27 -
Mefâ’îlün mefâ’îlün mefâ’îlün mefâ’îlün
1 Gubâr-ı hattuñ olmaz çünki hayrân olmaga bâ’is Nedür la’l-i lebüñ çak böyle handân olmaga bâ’is
2 Hevâ-yı zülfi kılmışdur seni ey ebr âvâre Gözüñ yaşı budur seyl-i fırâvân olmaga bâ’is
3 Olurken rûz u şeb hem-sâye ol ruhsâr-ı zîbâya Nedür zülf-i dil-âvîzüñ perîşân olmaga bâ’is
4 Yakarlar hep fetîl-i dâg olur destâr ile câme Budur abdâllar ‘aşkuñda ‘uryân olmaga bâ’is
85
5 Meger başuñ ser-i kûyında tûp olmak hevâsıdur Dem-â-dem Bâkıyâ koluñda çevgân olmaga bâ’is
-28-
Fe’ilâtün fe’ilâtün fe’ilâtün fe’ilün
1 Şöhret-i hüsnüñe erbâb-ı suhandur bâ’is Revnak-ı bezm-i güle mürg-i çemendür bâ’is
2 Nahl-i zîbâ ile nâzük tenidür meyle sebeb Ne kad-i serv ne sîmâ-yı semendür bâ’is
3 Girye kılsam ne ‘aceb hâk-i rehinden dûram Hep garîb aglamaga hubb-i vatandur bâ’is
4 Perde-i nâleleri çıksa Hüseynîye n’ola Dili zar itmege ol vech-i hasendür bâ’is
5 Tûtîyi lezzet-i guftârı giriftâr eyler Derd ü gam çekmege Bâkîye bu fendür bâ’is
-29-
Mefâ’îlün mefâ’îlün mefâ’îlün mefâ’îlün
1 Gözüm yaşına ol la’l-i leb-i sîr-âb olur bâ’is Dem-â-dem kana ey sâkî şarâb-ı nâb olur bâ’is
2 Semâ’a girse n’ola câm-ı meyden zâhid-i hüşyâr Ki raks-ı zerreye hurşîd-i ‘âlem-tâb olur bâ’is
3 Sürâhî nâlesin artursa n’ola câm-ı sahbâdan Figân-ı ‘andelîbe çün gül-i sîr-âb olur bâ’is
4 Firâk-ı dürr-i dendânuñla cârî gözlerüm yaşı Bu bahr-i bî-kerâna ol dür-i nâ-yâb olur bâ’is
5 Vücûdum hânesin seyle virür Bâkî gözüm yaşı Fenâ-yı dâr-ı bî-bünyâduma bu âb olur bâ’is
86
CİM
-30-
Mefâ’îlün mefâ’îlün mefâ’îlün mefâ’îlün
1 Gel ey dil halka-i müşgîn-i zülf-i pür-şikenden geç Düşersin dâm-ı tezvîre reh-i mekr ü fitenden geç
2 Saña cây-ı hırâm ey nahl-i bâlâ gül-şen-i cândur Nesîm-i nev-bahârî gibi gel sahn-ı çemenden geç
3 Neden bu menzil-i hâkîde ârâm ihtiyâr itmek Senüñ cândur yirüñ ey tîr-i dil-ber sen bedenden geç
4 Bu bâzâr içre düşmez dâne-i eşküm gibi gevher Gel ey cân riştesi şimden girü dürr-i ‘Adenden geç
5 Kemend-i zülfı ey Bâkî saña çok bend geçmişdür Velî sen gamze-i hûn-rîzi cevrin gör geçenden geç
-31-
Mef’ûlü fâ’ilâtü mefâ’îlü fâ’ilün
1 Göstermeseydi bâdesini sâgar-ı zücâc Zevk itmez idi bezm-i safâdan göñül mizâc
2 Bî-derd olana eylemede turmadın devâ Ol cân tabîb hastesine eylemez ‘ilâc
3 Bir pâre nân-ı huşk ile ‘ömrüñ geçerse ger Açma bu râzı kimseye ‘arz itme ihtiyâc
4 Mecnûnı gör ki komadı ‘aşkını Leylînüñ Nâmûs u nengi kodı vü terk itdi taht u tâc
5 Hayretde kaluram göricek Bâkî nergisi Bunca zer ile ayagı gûr içre gözi aç
HÂ’
-32-
Fe’ilâtün fe’ilâtün fe’ilâtün fe’ilün
1 Pür olup devr idicek meclis-i mestânı kadeh Çarh olur halka-i rindân meh-i tâbânı kadeh
87
2 Felek-i ‘işrete bir ahter-i ferhunde iken Yine Mirrîh-sıfat turma döker kanı kadeh
3 Meclis-i mey ki bedenlerle hisâr olmışdur Şehr-i ‘işretdür anuñ âfet-i devrânı kadeh
4 Devr-i meclis ki safâ câmi ‘inüñ çenberidür Âb-ı rengîn ile kandîl-i fürûzânı kadeh
5 Yaraşur halka-i rindâna disem ey Bâkî Hâtem-i Cemdür anuñ la’l-i Bedahşânı kadeh
HÂ’
-33-
Mefâ’îlün mefâ’îlün fa’ûlün
1 Baña ‘arz itmesün mihr-i seher ruh Degül haddüñ gibi ferhunde ferruh
2 Katı açılmasun devrüñde gonca İñen ‘arz itmesün gül-berg-i ter ruh
3 Alınmazdı göñül yâr olmayaydı Ser-i zülfüñ gibi kec-bâze ger ruh
4 Tarâvet kesb ider olsañ ‘araknâk Olur berg-i semenden tâzeter ruh
5 Dil-i Bâkî nice âbâd olur kim Yıkar ol gamze-i fettân yakar ruh
DÂL
-34-
Mef’ûlü fâ’ilâtü mefâ’îlü fâ’ilün
1 İtdi şikâr göñlümi bir şûh-ı şeh-levend Müjgânı tîr ü kaşı kemân turrası kemend
2 Bâzârlarda başladı nahli tonatmaga Dil baglayalı kâmet-i zîbâña nahl-bend
3 Bu cism-i zerd ü zâr u nizâr ile nice bir Yanam firâkuñ âteşine nitekim sipend
88
4 Her dûna şâh-ı gül gibi meyl itme dûstum Düşmez giyâha hem-ser ola serv-i ser-bülend
5 Telh-i şarâb-ı gussa-i devrânı def’ ider Şîrîn lebin dehânuma alsam niteki kand
6 A’dâ yanuñda hurrem u handân u şâdmân Bâkî gamuñda zâr u dil-efgâr u derdmend
-35-
Mef’ûlü mefâ’îlü mefâ’îlü fa’ûlün
1 Feryâduma irmezse n’ola ol boyı şimşâd Kûyında feleklerden aşar nâle vü feryâd
2 Devrüñde güle niçün olur bende benefşe Üstine kılıçlar mı tutar sûsen-i âzâd
3 Bir gonca benefşe koparup tâcına sokmış Taglarda külüng atdugı dem başına Ferhâd
4 Eşkâl-i vefâ resmi kabûl itmede kalbüñ Âyînedür ammâ begüm âyîne-i pûlâd
5 ‘Ahdüñde eger ‘âleme bir dahıgelürse Kullıklar ider sen yüzi hûrşîde Ferahşâd
6 İbrâmı gel ey sâkî-i gül-çihre ko sen de Almışdur olan ‘aklumuz ol şûh-ı perî-zâd
7 Rengîn ider evsâf-ı ruhuñ hâme-i Bâkî Ol sûreti virmez sanemâ nakşına Bih-zâd
-36-
Fe’ilâtün mefâ’ilün fe’ilün
1 Bulmag isterdi ‘aşk içinde murâd Yâr-ı Şîrîn degül midür Ferhâd
2 Defter-i fazl u dâniş evrâkın Sarsar-ı âhum eyledi ber-bâd
3 Günbed-i çarh u şu’le-i âhum Tîg-i elmâs u migfer-i pûlâd
4 Şeş-der-i gamda zâr kaldı göñül Olmadı vuslatuñ kapusı güşâd 
89
5 Bâkî hecrüñ gamıyla cân virdi Dâd ey pâdişâh-ı ‘âlem dâd
-37-
Fe’ilâtün fe’ilâtün fe’ilün
1 Leb-i handânuñ ile kılduñ yâd Eyledüñ mürdelerüñ rûhını şâd
2 Beni yâd eyledüñ ihyâ itdüñ Öldiler gitdiler ammâ hussâd
3 Tîg-i hecrüñle ber-â-ber kıldı Nâvek-i gamzelerüñ zahmı ziyâd
4 Yüri ey serv-i ser-efrâz yüri Kad-i bâlâña irişmez şimşâd
5 Kâmetüñ kullugına düşmeyicek Olmadı serv-i hırâmân âzâd
6 Bâkîye emr nedür sultânum Saña kul oldı mutî’ ü münkâd
-38-
Mef’ûlü fâ’ilâtü mefâ’îlü fâ’ilün
1 Gerdûn-ı dûna ‘âkil iseñ kılma i’timâd Dönsün piyâle Devr-i Kamerden budur murâd
2 Sâkî şarâb rûşen imiş çün revân-ı Cem Câm-ı sabûhı güldürelüm k’ola rûhı şâd
3 Sûfî safâ-yı câm ile dilden keder gider Rindân-ı sîne-sâf ile gel eyleme ‘inâd
4 Lâyık budur ki biz kılavuz cürme i’tirâf Vâbeste-i ‘inâyetidür mebde’ü me’âd
5 Fikr-i me’âl ü zikr-i me’âd eylemez gibi Ol sûret-i salâha giren mebde’-i fesâd
90
6 Bâkî kifâyet eyler işâret efendüñe Mahlas yerine yazdurasın ahlasu’l-’ibâd
-39-
Fâ’ilâtün fâ’ilâtün fâ’ilâtün fâ’ilün
1 Kıldı âfâkı münevver tal’at-ı rahşân-ı ‘îd Halka dîbâlar geyürdi mâh-ı nûr-efşân-ı ‘îd
2 Câme-i dîbâ ile tâvûs-ı zerrîn-bâldür Dil-rübâ kim eyler ol reftâr ile cevlân-ı ‘îd
3 Ayaguñ tozıyla vezn itmez birin ehl-i nazar Toptolu Yûsuf-likâlarla bu gün mîzân-ı ‘îd
4 Salınur her şâh-ı gül nâzük nihâl-i ergavân Bâg-ı cennetden nişan virdi bahâristân-ı ‘îd
5 Sâkıyâ rıtl-ı girân eksük gerekmez aradan Yahşı agırlanmak ister hâsılı mihmân-ı ‘îd
6 Şimdi tîg-i cevr ile öldürme kurbân oldugum ‘Îd-ı Edhâ geldüginde idesin kurbân-ı ‘îd
7 ‘Âşıka ihsân ise maksûd elüñde dûstum Dest-bûsuñdur muhassal Bâkîye ihsân-ı ‘îd
-40-
Fe’ilâtün fe’ilâtün fe’ilâtün fe’ilün
1 Eylesün la’lini dermân dil-i bîmâra meded Dûstlar işte ben öldüm baña bir çâre meded
2 Zahm-ı sînemden okuñ pârelerin hep alma Tursun Allâhı severseñ hele bir pâre meded
3 Güher-i câmı yitürdük bizi gam öldüriyor Sâkıyâ gel bulı vir kanda ise ara meded
4 İhtirâz itmedüñüz aldılar elden câmı Vâkıf itmeñ sakınuñ kimseyi esrâra meded
5 Gice tenhâ işigi hâkine yüzler süreyin Sakınuñ kimse haber virmesün agyâre meded
91
6 Mededüñ kalmadı feryâd u figân eyleyecek Saña kimden ire ey Bâkî-i bî-çâre meded
-41-
Fe’ilâtün fe’ilâtün fe’ilün
1 Kûh-ı ‘aşkuñda olursam Ferhâd Acıyup eyleye şîrîn lebi dâd
2 Baglar Sünbülede ey meh-rû Vasf-ı zülfüñdeki şi’rüm üstâd
3 Dil ceres gibi Hicâz-ı kûyuñ Yâd idüp turmadın eyler feryâd
4 Oñmasun bitmesün ey serv-i revân Göreyin bâg-ı cihânda şimşâd
5 Dâne-i hâl-i siyâh ey Bâkî Hirmen-i ‘ömrümi itdi ber-bâd
-42-
Fa’ûlün fa’ûlün fa’ûlün fa’ûlün
1 Ne devrân muvâfık ne tâli’ müsâ’id Kolın boynuma salmaz ol sîm- sâ’id
2 Zamîrin şikest itme erbâb-ı ‘aşkuñ Yine saña râci’ yine saña ‘â’id
3 Yiter kirpügüm kûy-ı ‘aşkuñda cârûb Üzilsün kesilsün hemân rîş-i zâhid
4 Ferâgat güzel sevmeden tevbe meyden Zehî re’y-i bâtıl zehî fıkr-i fâsid
5 Sözinden ne gam Bâkıyâ müdde’înüñ Sana mâ’il olınca ‘âlemde şâhid
-43-
Mef’ûlü fâ’ilâtü mefâ’îlü fâ’ilün
92
1 Ey dil gerekse vâsıta-i devlet-i ebed Olmaz nigâruñ işigi taşı gibi sened
2 Nâ-dân elinden alma eger irse destüñe Şeh-bâz-ı âşiyâne-i devlet yeden bi-yed
3 Gösterdi gâh zülfi karasın gehî kaşın Deryâ-yı hüsn-i dûst ‘ayân itdi cezr ü med
4 Derd-i mahabbet eylese cismi ‘aceb mi zerd İksîr-i ‘aşk-ı pâk ile altun olur cesed
5 Âyîne gibi halka mürâ’îlik eylemez Bâkî safâ-yı hâtır ile geydi bir nemed
-44-
Fe’ilâtün fe’ilâtün fe’ilün
1 Nâz ile ‘âşıka kılmazsın dâd Hey elâ gözlüm elüñden feryâd
2 Var ise çekmege her bâr-ı gamuñ Har gibi oldı rakîbüñ mu’tâd
3 Yüri ey serv-i ser-efrâz yüri Kad-i bâlâña irişmez şimşâd
4 Bulmasun kimse kusûrum dir iseñ Eyleme kasr-ı cefâyı bünyâd
5 Hâk-i râhuñ ideyin âhumla Rûzgâr içre gamuñla ber-bâd
6 Şi’r-i Bâkîye nazîr olmaz hiç Fenn-i ‘aşk içre olupdur üstâd
ZÂL
-45-
Mefâ’ilün fe’ilâtün mefâ’ilün fe’ilün
1 Riyâz-ı hüsnde olmış o la’l-i nâb lezîz Cihân içinde bilürsin olur şarâb lezîz
2 Dem-i visâlde hoşdur yüzüñ görüp ölmek Bahâr günleri olur seherde hvâb lezîz
93
3 Cefâ-yı yâr ile mu’tâd olıncadur müşkil ‘Azâb ‘azb olur âhir gelür ‘itâb lezîz
4 Ne deñlü şerbet ile yaraşursa her ni’met Şarâb-ı telh ile olur begüm kebâb lezîz
5 Gazellerüñde lebi vasfın eyle ey Bâkî Şekerle olsa bilürsin olur hoş-âb lezîz
RÂ’
-46-
Fe’ilâtün fe’ilâtün fe’ilâtün fe’ilün
1 Ruhuñ ey gonca-dehen berg-i gül-i hod-rûdur Dir gören zülf-i siyehkâruñ içün şeb-bûdur
2 Ruhlaruñdan ne ‘aceb bûse temennâ kılsam Ey lebi gonca ‘izâruñ gül-i şeftâlûdur
3 Gerçi hâl u hatuñ âşüftesi çokdur ammâ Beni dîvâne kılan silsile-i gîsûdur
4 ‘Âşıkuñ ka’r-ı yem-i gussa-i hicrânuñda Sadef-i dîde-i gam-dîdesi pür-lü’lûdur
5 Şol kadar cevr ider oldı baña çarh-ı bed-mihr Sanki bir dil-ber-i meh-rûy u hilâl-ebrûdur
6 N’ola meyi itseler eş’âruna erbâb-ı safâ Bâkıyâ şi’r degüldür bu bir akar sudur
-47-
Mef’ûlü fâ’ilâtü mefâ’îlü fâ’ilün
1 Zülfüñ ki târ-ı eşk-i firâvâne sarmaşur Sünbüldür ol ki rişte-i bârâne sarmaşur
2 Hoş geldüñ ey nesîm-i sabâ merhabâ diyü Bâd-ı bahâra turra-i cânâne sarmaşur
3 Göñlin o zülfe beste kılan cân-ı nâ-tevân Ol riştedür ki deste-i reyhâne sarmaşur
94
4 Zülfüñ gamını vasf idemez bî-hüşân-ı ‘aşk Mânend-i şâne dilleri mestâne sarmaşur
5 Meydân-ı ‘aşk içinde ölümden kaçan kaçar Dîvâne dil ki merg ile hasmâne sarmaşur
6 Âhum yili çıkardı sipihri hevâlara Mânend-i gird-bâd ki ‘ummâne sarmaşur
7 Ol kâmet üzre zülf-i semen-bûya beñzedi Şol yâsemen ki serv-i hırâmâne sarmaşur
8 Pehlûya çekse tîguñi Bâkî safâ bulur San sâde-rûy dil-ber-i ‘uryâne sarmaşur
-48-
Mef’ûlü fâ’ilâtü mefâ’îlü fâ’ilün
1 Turmaz yanumda hançerini vasf ider nigâr Ya’nî baña tokındurur ol şûh-ı şîvekâr
2 Gâyetde teşne idi göñül âb-ı vasluña Susızlıgını kesdi o şemşîr-i âbdâr
3 Zülfi elinden almaga cân-ı belâ-keşi Boynın kulagın öpdi girîbân u gûşvâr
4 Yâkût u la’li bir birine urdı lebleri İdüp nisâr sözde nice dürr-i şâhvâr
5 Haylî dimâg bagladı ‘âlemde Bâkıyâ Hâl-i nigâra beñzeyeli nâfe-i Tatâr
-49-
Fâ’ilâtün fâ’ilâtün fâ’ilâtün fâ’ilün
1 Cûybâr-ı vâdî-i gam eşk-i çeşm-i ter yiter Rûy-ı zerd ol cûybâra berg-i nîlûfer yiter
2 Agzı la’lîn hokka yâkût-ı müferrih lebleri Cevherî terkîb isterseñ leb-i dil-ber yiter
3 Hvâce ursun başına destâr-ı mermerşâhîyi Lâubâlî ‘âşıkuñ farkında bir sâgar yiter
95
4 Pâdişâh-ı ‘aşka besdür gûşe-i külhan serîr Bister-i sincâb ise maksûd hâkister yiter
5 Bâkıyâ meyi eylemez ârâyiş-i dünyâya dil Rûy-ı zerd ü gevher-i eşküm zer ü zîver yiter
-50-
Mefâ’îlün mefâ’îlün mefâ’îlün mefâ’îlün
1 Ruhuñ âteş hat u hâlüñ bahûr-ı misk ü ‘anberdür Ham-ı zülf-i siyâhuñ halka halka dûd-ı micmerdür
2 Benüm dûd-ı kebûd-ı nâr-ı âhum başdan aşmışdur Senüñ zülf-i siyâhuñ ayaguñla bas ber-â-berdür
3 Düşüp ol kadd-i bâlâdan döşenmiş hâk-i râh üzre Mu’anber zülfi gûyâ sâye-i serv ü sanavberdür
4 Göñül tîg-i müjeñden yüz çevürmez ey gözi âhû O bir şemşîr-i bürrâna varur şîr-i dil-âverdür
5 Zer-i hâlis gibi rengîn olup gitmekde eş’âruñ Elüñde hâme ey Bâkî meger kibrît-i ahmerdür
-51-
Fâ’ilâtün fâ’ilâtün fâ’ilâtün fâ’ilün
1 Lâleler bezm-i çemende câm-ı ‘işret gösterür Devletinde husrev-i gül ‘ayşa ruhsat gösterür
2 Mevsim-i gül ‘îd ile yâr u musâhib düşdiler Bir birine iki dil-berdür mahabbet gösterür
3 ‘Îdgehde varalum dûlâba dil-ber seyrine Görelüm âyîne-i devrân ne sûret gösterür
4 Kaddüñe kul olmaga gelmiş dizilmiş karşuña Servler turmış çemen sahnında kâmet gösterür
5 ‘Âşıkı bî-sabr u ârâm eyleyüp seyyâh ider Memleket seyr itdürür ‘aşkuñ vilâyet gösterür
96
6 Bî-sütûn-ı gamda Bâkî seng-i mihnet kesmede Şöyle üstâd oldı kim Ferhâda san’at gösterür
-52-
Mefâ’îlün mefâ’îlün mefâ’îlün mefâ’îlün
1 Nihâl-i kâmetüñ hakkâ ‘aceb nahl-i dil-ârâdur Egerçi kaddüñ a’lâ kâkülüñ a’lâdan a’lâdur
2 Çerâg-ı hüsnüñüñ nûrı fürûg-ı şem’-i kâfûrî Nigâr-ı ‘anberîn-gîsû nihâl-i sîm-sîmâdur
3 Beyâz-ı safha-i ruhsâruñ üzre zülf-i pür-çînüñ Misâlin görmemişdür kimse bir tugrâ-yı garrâdur
4 Gedâ-yı bî-ser ü pâyı semend-i nâza çignetme İñende hüsne magrûr olma sultânum bu dünyâdur
5 Kenâr-ı bahr-i nazma yine dürler dizmiş ey Bâkî Sütûr-ı defter-i şi’rüñ meger emvâc-ı deryâdur
-53-
Mef’ûlü fâ’ilâtü mefâ’îlü fâ’ilün
1 Mihr-i ruhuñla dilde kimüñ tâze dâgı var Tâb-ı çerâg-ı şems ü kamerden ferâgı var
2 Zülfüñ hamında haddüñi hûrşîde virmezin Şem’i n’ider şu kimse k’anuñ şeb-çerâgı var
3 Âh itme na’l-i esbi nişânın görüp dilâ Şâyed kimesne işide yirüñ kulagı var
4 Lâle çemende başı açuk kıpkızıl deli Sevdâ-yı hâl-i yâr ile muhtel dimâgı var
5 Câm-ı şarâb-ı nâb gibi dil-rübâ kanı La’lîn tutagı dür dişi gülgûn yañagı var
6 Bâkî gözinden eyle hazer sorma leblerin Zinhâr gâfıl olma şarâbuñ yasagı var
-54-
97
Mefâ’îlün mefâ’îlün mefâ’îlün mefâ’îlün
1 Piyâle husrev-i mülk-i gama tâc-ı Keyânîdür Hum-ı mey pâdişâh-ı ‘aşka genc-i husrevânîdür
2 Dahı Cemşîdi yâd eyler gözinden kan döker meclis Mey-i gülgûn sirişki câm çeşm-i hûn-feşânıdur
3 Leb-â-leb câm-ı dil hûn olsa tañ mı bezm-i fürkatde Güzeller ‘aşkına nûş itmek içün dûstgânîdür
4 İşigüñde beni ey meh bulur bir gün ‘adû nâ-geh Kazâ-yı âsmânîdür belâ-yı nâ-gehânîdür
5 Bahûr-ı micmer-i hüsn ü bahâdur hâl-i ruhsâruñ Anuñ ol halka halka turra-i müşgîn duhânıdur
6 Çerâgı mâh-ı enverden yakar ol ‘ârız u gerden Girîbânuñ senüñ bezm-i letâfet şem’dânıdur
7 Safâ-yı şi’ir-i Bâki bâ’is-i mihr ü mahabbetdür Bu Âb-ı zindegânî ol hayât-ı câvidânîdür
-55-
Mefâ’îlün mefâ’îlün mefâ’îlün mefâ’îlün
1 Açıl bâguñ gül ü nesrîni ol ruhsârı görsünler Salın serv ü sanavber şîve-i retfârı görsünler
2 Kapuñda hâsıl itdi bu devâsuz derdi hep göñlüm Ne derde mübtelâ oldı dil-i bîmârı görsünler
3 Açıldı dâglar sînemde çâk itdüm girîbânum Mahabbet gül-şeninde açılan gül-nârı görsünler
4 Ten-i zârumda pehlûm üstühânı sayılur bir bir Beni seyr itmeyen ahbâb mûsîkârı görsünler
5 Güzeller mihri-bân olmaz dimek yañlışdur ey Bâkî Olur va’llâhi bi’llâhi hemân yalvarı görsünler
-56-
Fâ’ilâtün fâ’ilâtün fâ’ilâtün fâ’ilün
98
1 Zahm-ı sînem ol gözi mekkâre gâyet hoş gelür Yara açarsam revâdur yâre gâyet hoş gelür
2 Tûtiyânuñ minnetin kehhâl kahrın çekmeden Hâk-pâyuñ dîde-i hûnbâra gâyet hoş gelür
3 Eylese cevr ü cefâ mihr ü vefâdur gâyeti Hak budur kim ‘âşık-ı gam-hvâra gâyet hoş gelür
4 Bir ‘aceb dârü’ş-şifâdur kûyı derd ehline kim Anda hep nâ-hoş varan bî-çâre gâyet hoş gelür
5 Câna râhatdur ser-i kûyuñda âh itdükleri Ol hevâlar Bâkî-i bimâra gâyet hoş gelür
-57-
Mef’ûlü fâ’ilâtü mefâ’îlü fâ’ilün
1 Bak câm-ı ‘ayşa âyine-i pür-safâ budur Gel gör habâb-ı sagarı necm-i hüdâ budur
2 La’l-i nigâra cân disem isbâta kâdirin Erbâb-ı ‘aşk öñinde bu gün müdde’â budur
3 Göñlüm akıtdı şimdi beni turmaz agladur Ol şûh-ı dil-sitân ile hep mâ-cerâ budur
4 Dil mûy-ı yâri memleket-i Çîne beñzedür İller sevâd-ı mülk-i Huten dir hatâ budur
5 Agyâr diñler oldı pes-i perdeden bizi ‘Âlemde ehl-i ‘aşka görinmez belâ budur
6 Âheng-i âhı turma hemân eyle ey göñül Sâz u nevâ-yı ‘aşka münâsib hevâ budur
7 Bâkî kelâmı cümleden a’lâ edâ eder Hakk-ı suhanda hâsıl efendi edâ budur
-58-
Fâ’ilâtün fâ’ilâtün fâ’ilâtün fâ’ilün
1 Cür’adân abdâla gerçi mahzenü’l-esrârdur Rind-i dürd-âşâma sâgar matla’u’l-envârdur
99
2 Gülsitân-ı bezme sâgar gonca-i sîr-âb ise Âteşîn ruhsârı sâkînüñ de bir gül-nârdur
3 Her gedâ-tab’ anlamaz âyîn-i Cemdür bezm-i mey Bunda bir şâhâne tavr u özge ‘âlem vardur
4 Dâm-ı âgûş içre düşmez ol tezerv-i hoş-hırâm Dâne-i eşküm egerçi lü’lû-yı şeh-vârdur
5 ‘Aşk ile kaddüñ büküp Zünnûn-ı vakt olsañ yine Kâm-rân ol kimsedür kim Mâlik-i Dînârdur
6 Mihr-i ‘âlem-tâb olupdur ol büt-i mehveş bu gün Aña nisbet mâh-ı enver sûret-i dîvârdur
7 Ol sanemden Bâkıyâ bir bûse da’vâ kıl yüri Söylemezse öp hemân agzın sükût ikrârdur
-59-
Fâ’ilâtün fâ’ilâtün fâ’ilâtün fâ’ilün
1 Câmuñ etrâfın kaçan kim seyr ider âvâreler Çarh-ı mînâfâmı gûyâ devr ider seyyâreler
2 Yazamaz ebrûlaruñ râsına beñzer bir hilâl Mâh-ı tâbân bunca yıllardur misâlin karalar
3 Sen meh-i bedrüñ ziyâsın virmek olmaz ‘âleme İttifâkî bir yire cem’ olsalar meh-pâreler
4 Bir Kul oglı âfetüñ kûyında kaldı cân u dil Kapuya çıkmaz görinmez n’eylesün bî-çâreler
5 Sâkıyâ gülgûneveş gel bâde-i gülgûnı sür Lâle-reng olsun kızarsun ol iki ruhsâreler
6 Derdine dil zahmınuñ ‘aşkuñla dermân eyledüm Şimdi ‘aşkuñ derdine düşdüm bulınmaz çâreler
7 Şâh-bâz-ı tab’umuñ pervâzın urmaz kimseler Çâre ey Bâkî hemân olur öñince varalar
-60-
Fâ’ilâtün fâ’ilâtün fâ’ilâtün fâ’ilün
100
1 ‘Ârızuñ hûrşîd-i ‘âlem-tâb mâhiyyetlüdür Anuñ içün hüsnüñüñ bâzârı germiyyetlüdür
2 Câme-i dîbâ ile hûrşîd zîbâlanmasun Şimdi andan hil’at-i hüsnüñ senüñ şöhretlüdür
3 Sen tarâvet bâgınuñ bir gonca-i handânısın Jâle düşmiş tâze gül bir aglamış sûretlüdür
4 Hançer-i cânân ecel câmına turmaz su katar Yolına cân virmek anuñ şol kadar lezzetlüdür
5 Yeñmez âb-ı çeşme-i çeşmüm dökinse lezzetin Şehd-i şîrîn-i mahabbet şol kadar kuvvetlüdür
6 Gerçi kim ol gamzeler nâzük geçerler nâzda Lîkin anlardan hilâl ebrûlaruñ dikkatlüdür
7 Kimyâdur Bâkıyâ hâk-i cenâb-ı mey-fürûş Âsitânı hidmetinden kaçma bir devletlüdür
-61-
Mef’ûlü fâ’ilâtü mefâ’îlü fâ’ilün
1 Harf-i gama devât u kalem şekl-i âhdur Aña mürekkeb âhda dûd-ı siyâhdur
2 Nakş-ı hatuñla yazıludur safha-i derûn Odlara yakma yazug efendi günâhdur
3 Haddüñ katında mihr-i felek bir zavalludur Alnuñ yanında bedr ise bir sîr-i mâhdur
4 Hum gibi sen de tasfiye-i bâtın it yüri Dergâh-ı mey-fürûş ulu hânkâhdur
5 Na’l u elifler ile göñülde nisân-ı ‘aşk Tugrâ-yı hükm-i husrev-i ‘âlem-penâhdur
6 Sultân-ı ‘aşka bende satar şimdi kendüyi Bâkî de hak budur ki ‘aceb pâdişâhdur
-62-
Mef’ûlü fâ’ilâtü mefâ’îlü fâ’ilün
101
1 Gonca lebüñe ‘âşık-ı hûnîn-ciger geçer Nergis gözüñe bende-i sâhib-nazar geçer
2 Bencileyin günin geçürür âh u vâh ile Sencileyin vefâsuzı her kim sever geçer
3 Sakın sakın ki ey kaşı yâ tîr-i âhdan Ger gök demür olursa felekler deler geçer
4 Bu göz ü kaş u gamze vü hâl ü hat ile yâr Âşûb-ı dehr ü fitne-i Devr-i Kamer geçer
5 Her kim ki meyl ider zen-i dünyâya Bâkıyâ Merdâneler içinde anı sanma er geçer
-63-
Mefâ’îlün mefâ’îlün mefâ’îlün mefâ’îlün
1 Ne câm-ı bâde-i gülgûna beñzer yâr-i hem-dem var Ne sadr-ı suffâ-i mey-hâne gibi cây-ı hurrem var
2 Beni ‘ayb eylemeñ dâ’im olursam mest-i lâ-ya’kil Ki bî-hûş olmasam âsûde kılmaz bende bir gam var
3 Gam-ı hicrânda hâlet var dimişler ehl-i derd ammâ Mülâyim dil-ber-i şûhuñ dem-i vaslında ‘âlem var
4 Ruhuñ bâgın rakîb-i dîv-sîret seyr ider her gün Yüzüñi göremez yıllarca ammâ bunda âdem var
5 Safâ-yı hâlet-i tab’uñ yiter eglence ey Bâkî Bî-hamdi’llâh ne gam yirsin elüñde sâgar-ı Cem var
-64-
Mefâ’îlün mefâ’îlün mefâ’îlün mefâ’îlün
1 Dem-i vasluñ irişse çeşm-i ‘âşıkda bükâ artar Sular tugyân ider evvel bahâr oldukça mâ artar
2 Kıyâs eyler mi Nîl-i Mısra ol Yûsuf-likâ yaşum Anuñ mikyâsı yokdur turmaz ol mâ dâ’imâ artar
3 Bu nûh dûlâbı gerdân eyleyen seyl-âb-ı eşkümdür Yaşum ser-çeşmesinden bahs idersem mâ-cerâ artar
102
4 Sular çaglar tuyûr âvâzesinden kûhsâr iñler Bahar eyyâmıdur şimden girü şît u sadâ artar
5 Güzellik burcına bir mâh-ı nevdür ol hilâl-ebrû Çerâg-ı hüsnine günden güne turmaz ziyâ artar
6 Dil-i dervîş-i dil-rîşüñ du’â-yı subhgâhından Belâlar eksilür câh u celâl u kibriyâ artar
7 Toyılmaz hvân-ı ihsâna kanâ ‘at gelmez insâna Kerem gördükçe ey Bâkî gedâlardan recâ artar
-65-
Mefâ’îlün mefâ’îlün mefâ’îlün mefâ’îlün
1 Yüzüñ şems-i duhâ rûz-ı visâlüñ ‘Îd-i Edhâdur Cemâlüñden müzeyyen her taraf ‘âlem temâşâdur
2 Haremden na’ re-i Lebbeyke Lebbeyk irdi eflâke Ser-i kûyuñda gûyâ nâle-i ‘uşşâk-ı şeydâdur
3 Göñül hâk-i harîm-i âsitânuñ ârzû eyler Derûn-ı dilde niyyet âb-ı Zemzemden musaffâdur
4 Cenâb-ı Hazrete yüz tut kim oldur kıble-i ‘ârif Sücûduñdan garaz zîrâ rızâ-yı Rabb-i a’lâdur
5 İrişsün Ka’be-i kûy-ı rızâña tek dil-i Bâkî Harîm-i hürmetüñ kurbında kurbân ile irzâdur
6 Murâduñ Hân Murâduñ himmetinden kıl recâ ey dil Kim ol sultân-ı sûret pâdişâh-ı mülk-i ma’nâdur
-66-
Fe’ilâtün fe’ilâtün fe’ilâtün fe’ilün
1 Cennet-i kûyuña meyl eylese Tûbâ yiridür Âsitânuñ dilese gökde Mesîhâ yiridür
2 Kaddüñüñ cilvegehi sîne-i pür-dâgumdur Sahn-ı gül-şen nitekim serv-i dil-ârâ yiridür
3 Tâze dâgumla ser ü sîne n’ola zeyn olsa Kûh u dest ey yüzi gül lâle-i hamrâ yiridür
103
4 Âbı hoş hâki hevâ ehline gâyet dil-keş ‘Âlemüñ kûy-ı hârâbât bir a’lâ yiridür
5 Nâm u neng ehli ne bilsün reviş-i rindânı Meykede bencileyin ‘âşık-ı şeydâ yiridür
6 Cilve-i hüsn-i ruhuñ virdi revâc u revnak ‘Arsa-i ‘âleme kim seyr ü temâşâ yiridür
7 Vasf-ı la’lin okı ey hüsn kitâbın okuyan Meded Allâhı severseñ katı zîbâ yiridür
8 Bâkıyâ tâc-ı Sikender yaraşur farkında Ol ki zîr-i kademi bûse-i Dârâ yiridür
-67-
Fe’ilâtün fe’ilâtün fe’ilâtün fe’ilün
1 Mürg-i dil konmaga bir kâmeti Tûbâ gözedür Serv ü şimşâdı begenmez katı a’lâ gözedür
2 Menzilin bâg-ı İrem kılsalar itmez ârâm Ehl-i dil cennet-i kûyûn gibi me’vâ gözedür
3 Gamze aslâ gözine kimseyi hîç ildürmez Yine dil hastesin ol nergis-i şehlâ gözedür
4 Ham-ı ebrûña bakar vasluñ ümîdiyle cihân Hasret-i ‘îd ile mâh-ı nevi dünyâ gözedür
5 Bî-basar fark idemez kanda basar ol âhû Yine izi tozını dîde-i bînâ gözedür
6 ‘Âşıkuñ düşmeni çok bahre dönüpdür yaşı İki zevrakdur iki dîdesi deryâ gözedür
7 ‘Ârızuñ hasreti bir ‘ârızadur Bâkîye kim Teşne-dil haste yatur iki gözi mâ gözedür
-68-
Fe’ilâtün fe’ilâtün fe’ilâtün fe’ilün
1 Dâg-ı gam nakd-ı dil ü raht-ı revânum gözedür Dîdebân oldı meger hâne-i cânum gözedür
104
2 Gamzeler tîg-zen olmışdur ol ebrû kavvâs Râh-ı ‘aşkı bu gün ol kaşı kemânum gözedür
3 Hirmen-i cân u dile âteş urup giñ yirden Şerer-i âh ile âlûde duhânum gözedür
4 Gözeden ‘âlemi müjgânuñ ile gamzeñdür Dime ey şâh-ı cihân tîg u sinânum gözedür
5 Çeşm-zahm-ı felegi n’eyledi gör ey Bâkî Dime bir dahı beni şâh-ı cihânum gözedür
-69-
Müstef’ilün müstef’ilün müstef’ilün müstef’ilün
1 Âb-ı hayât-ı la’lüñe ser-çeşme-i cân teşnedür Sun cür’a-i câm-ı lebüñ kim Âb-ı hayvân teşnedür
2 Cân la’lin eyler ârzû yâr içmek ister kanumı Yâ Rab ne vâdîdür bu kim cân teşne cânân teşnedür
3 Âb-ı zülâl-i vasluña muhtâc tenhâ dil degül Hâk üzre kalmış huşk-leb deryâ-yı ‘ummân teşnedür
4 Bezm-i gamında cân u dil yandı yakıldı sâkıyâ Depret elüñ sür ayagı meclisde yârân teşnedür
5 Cânâ zülâl-i vasluñı agyâr umar ‘uşşâk umar Âb-ı sehâb-ı rahmete kâfir müselmân teşnedür
6 Giryân o Leylîveş n’ola sahrâya salsa Bâkîyi Mecnûnuñ âb-ı çeşmine hâk-i beyâbân teşnedür
-70-
Fe’ilâtün fe’ilâtün fe’ilâtün fe’ilün
1 Nîzesi cânuma vü nîzesine cân ditrer Yâr kim togru ola üstine yârân ditrer
2 Şöyle sarsar felegi sadme-i bâd-ı âhum ‘Âleme lerze düşer günbed-i Keyvân ditrer
3 Güzer-i eşk-i revânum komadı dilde karâr Cûybâr içre biten ney gibi her ân ditrer
105
4 Şöyle kıldı ten-i efsürdeyi âh-ı serdüm Tokınup turdugı dem nâvek-i cânân ditrer
5 Bâkıyâ var ise dil bülbül-i hoş-hvân dilidür Şevk ile kılsa kaçan nâle vü efgân ditrer
-71-
Fâ’ilâtün fâ’ilâtün fâ’ilâtün fâ’ilün
1 Künc-i ebrûsın hayâl it gûşe-i gülzârı gör Halka-i zülfin kıyâs it tabla-i ‘attârı gör
2 Turralar egnindeki müşgîn zirihler seyrin it Gamzeler takındugı şemşîr-i cevherdârı gör
3 Bakma çarh-ı ser-keşüñ ol migfer-i pûlâdına Dilden âhum çekdügi şemşîr-i âteş-bârı gör
4 Seyr-i bâg-ı bezme gel câm-ı mey-i gülgûna bak Gül-şen-i cennetde açılmış gül-i bî-hârı gör
5 Câm içüp hemvâre bî-hûş oldugum ma’zûr tut Çarh peydâ itdügi evzâ’-ı nâ-hem-vârı gör
6 Görme ey zâhid günâhum çoklugın şol ‘âlemi Magfiret deryâsına gark eyleyen Gaffârı gör
7 Giceler ‘ayş u safâ-yı çeng ü nây olmaz ‘aceb Subh-dem Bâkî derûn-ı dilden istigfârı gör
-72-
Fâ’ilâtün fâ’ilâtün fâ’ilâtün fâ’ilün
1 Zülf-i pür-ham çün ruhuñ üzre perişân-hâl olur Kendüsin cem’ idemez ol nice mâh u sâl olur
2 Tâb-ı zülfüñle göñül kıldukça âh-ı âteşîn Dûd-ı dil cevlân ider tâvûs-ı zerrîn-bâl olur
3 Fark-ı serde şekl-i şemşîrüñ yiter perr-i küleng Bâ-vücûd ol dem ki hûn-ı zahmum içre âl olur
4 Añma ‘aşk abdâlınuñ râzın helâk eyler seni Bunlaruñ esrârı ey zâhid katı kattâl olur
106
5 Serde ey Bâkî gam-ı zülf-i hümâyûn-fâl var Sâye-i baht u sa’âdet mâye-i ikbâl olur
-73-
Fâ’ilâtün fâ’ilâtün fâ’ilâtün fâ’ilün
1 Hadden efzûn mihrüm ol nâ-mihrbân bilmezlenür Hep bilür çok sevdügüm ammâ hemân bilmezlenür
2 Âşinâlık virmeyüp bîgâne resmin kullanur Nâz ider her gördügince bir zamân bilmezlenür
3 İltifât-ı hâl-i dervîşe ‘ulüvv-i şân komaz Hep bilür ahvâli şâh-ı kâm-rân bilmezlenür
4 Gamzesi zahm urdugınca la’li dermân itmede Gerçi kim dil derdin ol âşûb-ı cân bilmezlenür
5 Nâz u istignâ ile Bâkîye tokınmaz geçer Râst gelse yolda ol serv-i revân bilmezlenür
-74-
Fe’ilâtün fe’ilâtün fe’ilâtün fe’ilün
1 Terk-i dünyî-i denî halka tedennî görinür Çeşm-i ‘uşşâka ne dünyî vü ne ‘ukbî görinür
2 Sînesin itse kaçan kân-ı ma’ârif ‘ârif Kılsa her harfe nazar bir nice ma’nî görinür
3 Pür-hayâl-i ruh-ı ma’şûka iken dîde-i Kays Neye kim kılsa nazar sûret-i Leylî görinür
4 Sîne pür-şu’le-i şevk olsa dil-i Mûsîvâr Nâr zann eyledügüñ nür-ı tecellî göriür
5 ‘Âlem-i ‘ulve urûc it mele’-i a’lâ gör Kalma şol pâyede kim anda edânî görinür
6 Olamazsın harem-i vaslına mahrem dervîş Sende mâdâm ki taksîr ü tevânî görinür
7 İdeli hâk-i cenâbuñ ruh-ı Bâkîde eser Baksa âyîne-i idrâke tesellî görinür
107
-75-
Fe’ilâtün fe’ilâtün fe’ilâtün fe’ilün
1 Kanumı içmege ol âfet-i cânum özenür Meyl ider ölmege dil rûh-ı revânum özenür
2 Tıfldur pend-i peder diñlemez ol mâh dahı Şîr-i mâder yirine içmege kanum özenür
3 Ârzû eyler imiş bâr-ı belâ çekdügümi Çekeyin bârî çün ol şûh-ı cihânum özenür
4 Pîrlikde bu dü-tâ kaddümi çeng eylemege Neydügin bilmeyüp ol tâze cevânum özenür
5 Derd ü gam kaddümi ham kılsa göñül çekmez elem Kemer itmek diler ol mûy-miyânum özenür
6 Tîr-i âh-ı seherî çekdügüm ister dildâr Çekeyin n’olsa gerek kaşı kemânum özenür
7 Dimez ol husrev-i hûbân-ı cihân ey Bâkî La’l-i şîrînüme Ferhâd-ı zamânum özenür
-76-
Fâ’ilâtün fâ’ilâtün fâ’ilâtün fâ’ilün
1 Dil ne mihnetden kaçar hergiz ne gamdan incinür Hecr elinden çekdügi cevr ü sitemden incinür
2 Katlüme engüşt-i yâr itsün işaret gam degül Kangı nâ-dândur o kim hükm-i kalemden incinür
3 Olsa kahruñla mukayyed lutfıdur ihsânıdur Yâr eger incinse de mahz-ı keremden incinür
4 Kâmeti servin nem-i eşküm ser-efrâz eyledi N’oldı ol nâzük-nihâle şimdi nemden incinür
5 Gözlerüm yaşını sûfî istemez yem kıldugum Görmedüm bir böyle hâr ‘âlemde yemden incinür
108
6 Hûn-ı eşküm bir zamân âlûde kıldı işigin Baña dil-ber Bâkıyâ dahı o demden incinür
-77-
Mef’ûlü fâ’ilâtü mefâ’îlü fâ’ilün
1 Hûnî göz ile ol müje vü ebruvânı gör Tîr ü kemân elinde iki Türkmânı gör
2 Hatt-ı siyâh u turra-i ‘anber-feşâna bak Evvel zuhûr-ı fıtne-i Âhir-i zamânı gör
3 Çekdi kapuñ gedâlıgına ‘âkıbet saçuñ ‘Ömr-i dırâz u saltanat-ı câvidânı gör
4 Aldanma câh u bahtına kalmaz bu rûzgâr Bâg u bahârı n’eyledi bâd-ı hazânı gör
5 Pîrâne-ser elüñde ‘asâveş piyâle tut Nâ-geh tokınsa bâd-ı havâdis tayanı gör
6 Zahm-ı hadeng-i âh ile deldüm şu deñlü kim Kef-gîre döndi günbed-i heft âsmânı gör
7 Devrinde kimse görmedi emn ü selâmeti Uydı zamâne tavrına ol bî-emânı gör
8 Bâkî cemâl-i şâha nigâh eyle aç gözüñ Çeşm ü çerâg-ı dûde-i ‘Osmâniyânı gör
9 Şâh-i bülend-kevkebe mâh-ı felek-cenâb Sultân Murâd Hân-ı sipihr-âsitânı gör
10 Tîr-i cefâ-yı çarh-ı sitemgerden iñleme Şemşîr-i ‘adl-i husrev-i sâhib-kırânı gör
-78-
Müstef’ilün müstef’ilün müstef’ilün müstef’ilün
1 Dîvân ider vakt-i seher nev-rûz-ı sultânî meger Devrân ufukdan gösterür taht-ı zümürrüd tâc-ı zer
2 ‘Âlem müzeyyen pertev-i hûrşîd-i ‘âlem-tâb ile Nat’-ı ser-â-ser saldılar rûy-ı zemîne ser-be-ser
109
3 Fasl-ı şitâda beyza-i sîmîn idi gûy-ı zemîn Aldı kanadı altına sîmürg-i zerrîn-bâl ü per
4 Hvâb-ı ‘ademden dîde-i ezhârı bî-dâr eyledi Tahrîk-i bâd-ı subh-dem âvâze-i mürg-i seher
5 Bâkî nisâr-ı makdem-i sultân-ı ‘âlî-şân içün Destinde şâh-ı gül tutar la’lîn tabak lü’lû-yı ter
6 Sultân Murâd-ı tâcver fermân-revâ-yı bahr u ber Sâhib-kırân-ı dâd-ger şâhenşeh-i ‘âlî-nazar
7 Destân-sarâ-yı midhati şâh-ı tarabda nagme-sâz Tâvûs-ı baht u devleti bâm-ı felekde cilveger
-79-
Mef’ûlü fâ’ilâtü mefâ’îlü fâ’ilün
1 Kûyûñ gubârı minnetin ehl-i nazar çeker Kühl-i cilâ zarûretini bî-basar çeker
2 Nergis çemende gonca-i la’lüñ safâsına Taht-ı zümürrüd üzre çıkar câm-ı zer çeker
3 Dil kişverini ol yürüyişler harâb ider Kaddüñ nihâli râyet-i feth ü zafer çeker
4 Huşk u ter ile kâni’ olan ‘ayş u nûşda Dünyâ gamını pâdişeh-i bahr u ber çeker
5 Seyf-i belâ vü sehm-i kazâya siper gerek Her kim ki tîg-i fazl u kemân-ı hüner çeker
6 Her kim keşîde tutmaya destin o turradan Zinhâr gaflet eylemesün çok zarâr çeker
7 Bâkî-i haste-hâtırı dûr itme dîdeden Gamzeñden ayru kimsesi yokdur iler çeker
-80-
Mef’ûlü fâ’ilâtü mefâ’îlü fâ’ilün
1 Câm-ı şarâb la’l-i lebüñ mübtelâsıdur Şol bûseler ki andan alur kan bahâsıdur
110
2 Rişteyle baglayup lebin ol şûh didi kim Mihmân-ı hvân-ı vasluma bu diş kirâsıdur
3 Hatt-ı ruhuñ ki dahı hicâb-ı hafâdadur ‘Aşk ehlinüñ efendi görinmez belâsıdur
4 Bâlâ-yı ser-nişîmen-i şeh-bâz-ı ‘aşkdur Farkumda na’l sûreti şâhîn yuvasıdur
5 Bâkî suhanda saña bu gün hem-cenâh yok Tab’-ı bülendüñ evc-i belâgat hümâsıdur
-81-
Fe’ilâtün fe’ilâtün fe’ilâtün fe’ilün
1 Dem-i subh irdi getür bâdeyi sohbet demidür Mey-i nâb ile pür it sagarı ‘işret demidür
2 Yâr ise mahrem-i agyâr göñül hem-dem-i zâr Gözlerüm kan akıdursa n’ola gayret demidür
3 Çok belâ çekdi senüñ çeng-i gamunda dil-i zâr Nâyveş nâleler eylerse şikâyet demidür
4 ‘Aşkuñı saklar idüm sînede ammâ şimdi Âh idersem beni ‘ayb eyleme fürkat demidür
5 Mihneti dil ser-i zülfinde çeker ey Bâkî Kâfiristâna düşen kimsede mihnet demidür
-82-
Mefâ’îlün mefâ’îlün mefâ’îlün mefâ’îlün
1 Göñül her nagme kim çeng-i gamuñda ihtira’ eyler Koyup elden felekde Zühre sâzın istimâ’ eyler
2 Güzeller şevkıne sohbetde sûfî çalgusuz oynar Velî her bilmeyen eyle sanur anı semâ’ eyler
3 Yola ‘azm itmiş ol ser-keş baña yâ Hû dimez bir kez Çeküp atı başın agyâr ile turmış vedâ’ eyler
4 Beni da’vâ-yı katlüñden murâduñ baş u cân ise Yoluña hey benüm ‘ömrüm senüñle kim nizâ’ eyler
111
5 Saçuñ târına peyveste kılursa rişte-i cânı ‘Alâ’ikden geçüp Bâkî cihândan inkıtâ’ eyler
-83-
Mef’ûlü fâ’ilâtü mefâ’îlü fâ’ilün
1 Dil derdini gamuñla dil-efgâr olan bilür Bimâr hâlini yine bîmâr olan bilür
2 ‘Aşkuñ gamıyla sırrını eşk-i revânumuñ Cûyâ-yı yâr u ‘âşık-ı dîdâr olan bilür
3 Âsîb-i rüzgârı gül-istân-ı dehrde Sen serv-i gül-’izâra hevâdâr olan bilür
4 Cân acısını haste-i derd-i firâk olup Dil-dâde-i nigâr-ı sitemkâr olan bilür
5 Sevdâ-yı zülf-i yâr ile Bâkî ne çekdügin Bend-i kemend-i ‘aşka giriftâr olan bilür
-84-
Mef’ûlü fâ’ilâtü mefâ’îlü fâ’ilün
1 Gülgûn kabâsı ol sanemüñ sanki lâledür Cism-i latîfi lâle-i hamrâda jâledür
2 Karşumda allar geyüp ol lâle-ruh yine Gülgûnîlerle ‘aklum alur san piyâledür
3 Tâk-ı cefâda manzara-i çeşm-i dil-rübâ Kûy-i belâda hâne-i câna havâledür
4 Sünbül takınmış alnına sanmân o gül-’izâr Çıkmış külâh-gûşeye târ-ı külâledür
5 Kûyuñdan itse ‘azm-i sefer cân-ı mübtelâ Zâd-ı reh ana gussa vü nâle nevâledür
6 Bir bezme mîr-i meclis olupdur göñül k’aña Bahr-i muhît cür’a vü gerdûn piyâledür
7 Bâkî sipihr âhum okına siper tutar Fark-ı felekde zâhir olan sanma hâledür
112

-85-
Fâ’ilâtün fâ’ilâtün fâ’ilâtün fâ’ilün
1 Hâr-ı gamda ‘andelîb eyler figân u zârlar Goncalarla salınur sahn-ı çemende hârlar
2 Bende-i fermân olup gîsû-yı kâfir-kîşüñe Hidmete bil baglayupdur ey sanem zünnârlar
3 Goncaâsâ kan ile tolmış göñüller açmagı Leblerüñden ögrenür var ise şîrînkârlar
4 Sünbül-i ter zülfüñüñ Hindî gulâmıdur senüñ Hâksârıdur gül-i ruhsâruñuñ gülzârlar
5 Fürkatüñde tañ mı şeftâlu dilerse cân u dil Mîve-i bî-vakt iderler ârzû bîmârlar
6 Hâl-i yâruñ müşg bir hûnîn kefen maktûlidür Âl vâlâya sarupdur sanmañuz ‘attârlar
7 Hak budur Bâkî nazîr olmaz bu mu’ciz nazmuña Şi’re âgâz itseler şimden girü sehhârlar
-86-
Fâ’ilâtün fâ’ilâtün fâ’ilâtün fâ’ilün
1 Gerçi gâyet mestdür ol nergis-i hûn-rîzler Katı geçkindür velî ol gamze-i ser-tîzler
2 Sen yatursın mesned-i hüsn üzre hvâb-ı nâzda Halkı uyutmaz figân u nâle-i şeb-hîzler
3 Yakdılar dil kişverin cevr ile tâlân itdiler Dil-berân-ı şûh u şehr-âşûb u şûr-engîzler
4 Meclis-i ‘aşkuñda çengî Zühre deffâf âfıtâb N’eylesün raks itmesün mi zerre-i nâçîzler
113
5 Gam degül Bâkî iñen açılmasa ol gül-’izâr Ser-girân olurlar ekser gonca-i nev-hîzler
-87-
Mef’ûlü fâ’ilâtü mefâ’îlü fâ’ilün
1 Dil derd-i ‘aşk-ı yâr ile bezm-i belâdadur Kad çeng ü nâle nây u ciger hûnı bâdedür
2 Ten hâk-i rehde dîde zülâl-i visâlde Cân âteş-i fırâkda hâtır hevâdadur
3 Kuçmak nasîb olur mı miyânuñ kemer gibi Cânâ niteki hançer-i hicrân aradadur
4 Ferzâne-i cihânsın o ruhlarla sen bu gün Şâhân-ı hüsn atuñ öñince piyâdedür
5 Men’ eyleme yanuñca sürinsün ko sâyevâr Bâkî kuluñ da pâdişehüm bir fütâdedür
- 88 -
Müfte’ilün mefâ’ilün müfte’ilün mefâ’ilün
1 ‘Adl ile fasl-ı nev-bahâr Kisrî-i nâmdârdur Taht-ı zümürrüd üzre gül Husrev-i kâmkârdur
2 Câm-ı gurûr ‘âkıbet ‘âlemi görmez eyledi Nergis-i bâg gûyiyâ Hürmüz-i tâcdârdur
3 Pertev-i âfitâbı gör yollaruña düşüp yatur Ya’nî ruhuñ fütâdesi bende-i hâksârdur
4 Hâk-i rehüñ sabâ yili ‘âşıka armagan ider Hak bu ki ayagun tozı tuhfe-i rûzgârdur
5 Mevsim-i gülde Bâkıyâ gül-şene vardugum bu kim Nagme-i âhı bülbülüñ nâleme sâzkârdur
-89-
Mefâ’îlün mefâ’îlün mefâ’îlün mefâ’îlün
114
1 Göñül tekmil-i fenn-i ‘aşk iden üstâd-ı kâmildür Anuñ yanında kimdür Kûh-ken Mecnûn ne câhildür
2 ‘Îzâr-ı yâre ay ile yanaşdı zülf-i Hindûsı Velî ayrılmadı yanından anuñ bir nice yıldur
3 Sürâhî üştür-i ser-mestdür gerden-firâz olmış Lebüñ şevki ile câm-ı şarâb-ı nâb kanzildür
4 Degül dâg-ı siyehler nüshalardur hırz-ı cân içün Nişân-ı darb-ı tîguñ sînede bend-i hamâ’ildür
5 N’ola rahm eylemezse Bâkıyâ ahvâl-i ‘uşşâka Dil-i sengîni cânânuñ rakîbe katı mâ’ildür
-90-
Mef’ûlü fâ’ilâtü mefâ’îlü fâ’ilün
1 Dil beste-i kemend-i ser-i zülf-i yârdur Cân haste-i kirişme-i çeşm-i nigârdur
2 Bir gamze ile lahzada biñ âdem öldürür Hûnî gözüñ ki âhû-yı merdüm-şikârdur
3 Kucmak degül garaz seni dîdârdur murâd Deryâ-yı iştiyâk begüm bî-kenârdur
4 Gird-âb-ı gamda sarsar-ı âhumla fülk-i dil Elbette bir kenâra çıkar rûzgârdur
5 Bâkî sürûd-i bezm-i tarab-hâne-i hayâl Savt u sarîr-i hâme-i gevher-nişârdur
6 Dil çeşme-i belâgat aña lûledür kalem Âb-ı zülâli şi’r-i selâset-şi’ârdur
-91-
Mef’ûlü fâ’ilâtü mefâ’îlü fâ’ilün
1 Kûyuñ yolında nice kez ey mihr-i bî-nazîr Şeb-rev diyü tutıldı giceyle meh-i münîr
2 Hüsnüñ zekâtınuñ eger ey hvâce-i cemâl Bir müstehakkın ister iseñ işte ben fakîr
115
3 Fi’1-cümle öykünürdi senüñ gamzeñ okına İller kanadı ile uçar olmayaydı tîr
4 Hatdan zarar ne hüsnine yâruñ ki mûrdan Olmaz nizâm-ı mülk-i Süleyman halel-pezîr
5 Bir pâdişâh-ı hüsne kul olduk ki Bâkıyâ Anuñ esîr-i ‘aşkı olupdur cevân u pîr
-92-
Mef’ûlü fâ’ilâtü mefâ’îlü fâ’ilün
1 Tîr-i gam-ı nigâr ile ten yara yaradur Şemşîr-i cevr-i yâr ile dil pâre pâredür
2 Öykünse haddüñe ne gam ey âfıtâb-ı hüsn Mâh-ı sipihr kemdür o ne yüzi karadur
3 Hâlüñ hayâli hâtır-ı agyârı kıldı cây Gûyâ karañu gicede rûşen sitâredür
4 Eş’ârum içre vasf-ı leb-i yâr gûyiyâ Âb-ı zülâl içinde yatur la’l-pâredür
5 Çeşm-i hakâret ile nazar kılma dûstum ‘Uşşâk-ı haste-hâli de Allâh yaradur
6 Bâkî derûnum âteşinüñ dûdıdur felek Mihr-i sipihr âhum odından şirâredür
-93-
Fe’ilâtün mefâ’ilün fe’ilün
1 Sohbetüñmübtelâya sıhhat olur Bir selâmuñ alan selâmet olur
2 Câm-ı derdüñle dil huzûr eyler Râh-ı vasluñla rûh râhat olur
3 Kâmetüñ cilvesin dirîg itme Pâdişehler bülend-himmet olur
116
4 Komadı dilde gıll u gış mey-i nâb Ne güzel hâsıyetlü şerbet olur
5 Câm-ı mey sadr-ı meykede kimine Tâc-ı devlet serîr-i ‘izzet olur
6 Mey-i la’l âdeme ziyân itmez Belki ser-mâye-i sa’âdet olur
7 Gâh rind-i gedâya feyz irişür Câm-ı mey meş’al-i hidâyet olur
8 Tâ’at u ma’siyet ne kim kılsam Şöyle sanmañ ki bî-irâdet olur
9 Dûstdan yek işâret ey Bâkî Câna sad mûcib-i beşâret olur
-94-
Mefâ’ilün fe’ilâtün mefâ’ilün fe’ilün
1 Nişâne sûz-ı dile âhumuñ şirâresidür Belî belâyı iden ‘âşıka sitâresidür
2 Şihâb sanma felekde giceyle zâhir olan Mahabbet ehlinüñ ol tîg-i âhı yarasıdur
3 Sevâd-ı sübha-i sad-dâne şeyh-i sâlûsuñ Hakîkate nazar olınsa yüzi karasıdur
4 ‘İzâr-ı sâdesi üzre san ol ruh-ı rengîn Görinür âyîneden la’l-i gûşvâresidür
5 Hayât bulsa n’ola vasl-ı yâr ile Bâkî Dehânı cânı leb-i la’li cânı pâresidür
-95-
Müstef’ilün müstef’ilün müstef’ilün müstef’ilün
1 ‘Aks-i ‘izâruñ dîdede berg-i gül-i ter kendidür La’lüñ hayâli sînede rûh-ı musavver kendidür
2 Şâm-ı gamuñda sâkin-i zulmet-sarây-ı mihnete Câm-ı sabûhî subh-dem hûrşîd-i enver kendidür
3 İbrîk-i zerden sâkıyâ la’l-i müzâbı kıl revân
117
Altun olur işüñ hemân kibrît-i ahmer kendidür
4 Hûbân-ı şehrüñ hoş-teri şîrîn ü nâzük her yiri Hvân-ı visâle sükkerî pâlûde-i ter kendidür
5 Bî-derd iken dil gûyiyâ bir migfer-i pûlâd idi Şimdi hadeng-i cevr ile tâc-ı kalender kendidür
6 Geh bî-dil ü bî-hûş ider geh mest ü geh medhûş ider ‘Ayyâre-i gamzeñ gamı dârû-yı hûş-ber kendidür
7 Kahr-ı zamânuñ zehrini def’ itmez ey Bâkî devâ İllâ şarâb-ı dil-gûşâ tiryâk-i ekber kendidür
-96-
Mef’ûlü fâ’ilâtü mefâ’îlü fâ’ilün
1 Şâm-ı firâkuñ âhirı subh-ı visâldür Mihr-i münîri pertev-i nûr-ı cemâldür
2 ‘Âr itse tañ mı içmege bezm-i Cem içre câm Her kim segân-ı kûyuñ ile hem-sifâldür
3 Bâr-ı gam-ı mahabbeti yüklenme ey göñül Âhir tahammül etmeyesin ihtimâldür
4 Âdâb-ı bezm-i vuslatı pervâneden görüñ Bülbül gibi degüldurur ol ehl-i hâldür
5 Reşk itme ‘ömr-i devlet-i dünyâya Bâkıyâ Kim hvâb-ı gaflet içre hemân bir hayâldür
-97-
Mef’ûlü fâ’ilâtü mefâ’îlü fâ’ilün
1 Kaddüñ katında kâmet-i şimşâd pest olur Zülfüñ yanında revnak-ı ‘anber şikest olur
2 Tâb-ı ruhuñla la’lün añan ‘aklın aldurur Şevk ile içse kişi meyi katı mest olur
3 Reftâra gelse kâmet-i ‘ar ‘ar-hırâm ile Bâlâ-yı yâre serv-i çemen zîr-dest olur
118
4 Zinhâr eline âyine virmeñ o kâfirüñ Zîrâ görince sûretini büt-perest olur
5 Bâkî çeker mi bâde-i engûr minnetin Her kim ki mest-i cür’a-i câm-ı Elest olur
-98-
Mef’ûlü fâ’ilâtü mefâ’îlü fâ’ilün
1 La’lüñ katında kıymet-i gevher şikest olur Zülfüñ yanında revnak-ı ‘anber şikest olur
2 Meclisde la’1-i yâre iñende ezilmesün Va’llâhi yogsa kelle-i şekker şikest olur
3 Başlar yitürse meclis-i ‘aşkuñda gam degül Bezm-i şarâbda nice sâgar şikest olur
4 Seng-i cefâ-yı dehr ile mir’ât-ı dil degül Câm-ı cihân-nümâ-yı Sikender şikest olur
5 Seng-i felâhan ursa eger dest-i rûzgâr Kandîl-i âfıtâb-ı münevver şikest olur
6 Şimşâd-ı hoş-hırâmına ol servüñ öykünüp Reftâre gelse pây-ı sanavber şikest olur
7 Bâkî şikenc-i zülfi gamın yazmag istesem Tâkat getürmez elde kalemler şikest olur
-99-
Mef’ûlü fâ’ilâtü mefâ’îlü fâ’ilün
1 Dil mergzâr-ı mihr ü vefâ mürg-i zârıdur Dîdâr-ı yâr hüsn ü bahâ nev-bahârıdur
2 Bir âbdur ki akdugı yir lâlezâr olur Tîgun ki gülsitân-ı safâ cûybârıdur
3 Zülfüñ duhân-ı meş’ale-i bezm-i hüsndür Agzuñ çerâg-ı lutf u melâhat şirârıdur
119
4 ‘Uşşâkı zîr-i hâke iletse n’ola gamuñ Derd-i mahabbet ehl-i dilüñ yâr-ı gârıdur
5 Câm-ı zer ile buldı ziyâ bezm-i devleti Nergis ki tahtgâh-ı çemen tâcdârıdur
6 Çeşm ü çerâg-ı merdüm-i sâhib-nazar yiter Câm-ı şarâb-ı nâb ki Cem yâdgârıdur
7 Bâkî hümâ-yı evc-i sa’âdet zamânede Şâhîn bakışlu Şâh Selîmüñ şikârıdur
- 1 00 -
Mef’ûlü fâ’ilâtü mefâ’îlü fâ’ilün
1 Yıllardurur yoluñda senüñ pây-mâldur Miskîn zülfüñ ayaga salma vebâldur
2 Magrûr olma pâdişehüm hüsn-i sûrete Bir âfitâbdur ki serî’u’z-zevâldur
3 Kadd-i bülend ü kâmet-i ‘ar’ar-hırâm-ı yâr Gül-zâr-ı i’tidâlde bitmiş nihâldür
4 Mevzûn kaddi şi’r-i bülendüm misâlidür Nâzük miyânı anda bir ince hayâldür
5 Bâr-ı belâ-yı ‘aşka heves kılma Bâkıyâ Zîrâ tahammül itmeyesin ihtimâldur
-101 -
Mef’ûlü fâ’ilâtü mefâ’îlü fâ’ilün
1 Dil milketini yakdı hayâl-i dehân-ı yâr Virdi fenâya gösgötüri şehri bir şirâr
2 Çâk itmeyeydi sînemi şemşîr-i cevr-i yâr Derd-i derûnum olmaz idi halka âşikâr
3 Kılsun hemîşe anı emân-ı Hudâ nigâh İtmez nigâh hâlüme gerçi o gamzekâr
4 Hakkâ budur ki şimdiye dek râst gelmedüm
120
Kaddüñ gibi nihâle eyâ serv-i gül-’izâr
5 Bâkî yanardı tâb-ı teb-i hecr-i yâr ile Su sepmeyeydi yüregine şi’r-i âbdâr
- 102 -
Mef’ûlü fâ’ilâtü mefâ’îlü fâ’ilün
1 Bâg u bahâr-ı gül-şen-i ‘âlem hazânludur Bezm-i safâ hemîşe gül ü ergavânludur
2 Der-bend-i gamda beñzedi hakkâ o gamzeler Reh-zenlere ki elleri tîr ü kemânludur
3 Âlûdedür hemîşe dem-i zahm-ı sîneden Bilmez miyin o gamze-i hûnî ne kanludur
4 Devr-i ruhuñda kaldı kamer künc-i hânede Nâmı egerçi haylî zamândur nişânludur
5 Ol lebler ile aş yirer belki kanuma İmrenmesün dehânı meded iki cânludur
6 Bâkî sözini vasf-ı lebüñ şehd-i nâb ider Şîrîn kelâmı anuñ içün böyle şânludur
-103-
Mef’ûlü fâ’ilâtü mefâ’îlü fâ’ilün
1 Cünd-i şitâyı taşa tutup yine jâleler Kasd itdiler ki milket-i gülzârı alalar
2 Sahn-ı çemende şöyle kırıldı zücâc-ı yah Seng-i felâhan urdı meger aña lâleler
3 Çözdi çemende turraların sünbül-i tarî Gûyâ tagıtdı mûyını müşgîn külâleler
4 Gül-şende basdı jâleleri kara bagrına İrdi safâya lâle-i hûnîn piyâleler
5 Oldı çemende bâliş-i gonca kenâr-ı hâr Mürg-i seher iderse n’ola âh u nâleler
6 Şâh-ı gül ü nihâl-i semen biri birinüñ
121
İrdi o dem ki kolını boynına salalar
7 Bâkî bu demde hayf ola ehl-i mezâk eger Künc-i belâ vü gûşe-i mihnetde kalalar
- 104 -
Fâ’ilâtün fâ’ilâtün fâ’ilâtün fâ’ilün
1 Çekdi zencîre beni ‘aşkuñ nitekim şîrler Eşk-i çeşmüm iki yanumdan iki zencîrler
2 Na’l kesmiş farkına her biri olmış sîne-rîş Nâvek-i müjgânuñuñ efgendesidür tîrler
3 Yanına alsun diyü kâfir gözüñ gamzeñ gibi Girdiler şimdi çelîpâ şekline şemşîrler
4 Şu’le-i şem’-i cemâli şevkine cem’ oldılar Bir çerâg idindiler ol nev-cevânı pîrler
5 İrmege subh-ı visâl-i yâre hergiz çâre yok Bâkıyâ âfâkı tutdı nâle-i şeb-gîrler
- 105-
Mef’ûlü mefâ’îlü mefâ’îlü fa’ûlün
1 ‘Âşıklara çün derd ü belâ zevk u safâdur Yâ zevk u safâ derdine düşmek ne belâdur
2 Abdâllaruz n’eyleyelüm tâc u kabâyı Dervîşlerüñ tâcı fenâ başı kabâdur
3 Dünyâda çeker mihneti erbâb-ı mahabbet Ey sûfî bu gün baña ise irte sanâdur
4 Bâg-ı tarab u ‘ayşa mey-i nâb u dem-i nây Hakka bu ‘aceb hûb u latif âb u hevâdur
5 Geh kulkul-i mey göñlüm açar gâh dem-i nây Maksûd benüm pâdişehüm hüsn-i edâdur
6 ‘Uşşâk iñiler güm güm öter günbed-i gerdûn Hakkâ bu güzel hûb u safâ-bahş sadâdur
122
7 Bâkî n’ola pervâz-ı bülend itse gazelde Bâl ü per aña himmet-i yârân-ı safâdur
- 106 -
Mef’ûlü mefâ’îlü mefâ’îlü fa’ûlün
1 Cânâne cefâ kılsa n’ola câna safâdur Agyâr elemin çekdügümüz ya ne belâdur
2 Her tâc olamaz fakr u fenâ şâhına ser-tâc Terk ehlinüñ ey hvâce biraz başı kabadur
3 İzüñ tozına sürdi yüzin âyineveş dil Maksûd benüm pâdişehüm kesb-i safâdur
4 ‘Aşk ehline şol câmı sunar sâki-i la’lüñ Kim ‘akla cilâ kalbe safâ rûha gıdâdur
5 Hep derd ü belâdur güzelüm ‘aşk u mahabbet ‘Âlemde hemân mihr ü vefâ hüsn-i edâdur
6 Va’llâhi gazel söylemeden çokdan usanduk Maksûd hemân hâside bir pâre ezâdur
7 Sâkî mey-i Bâkîyi getür bezme safâ vir Çün kâr-ı cihân ‘âkıbetü’1-emr fenâdur
-107-
Fe’ilâtün fe’ilâtün fe’ilâtün fe’ilün
1 Berg-i gülden ruhı ol lâle-’izârun terdür Nükte fehm eyle begüm haylîce rengîn yirdür
2 Mürg-i dil nagmeleri şevkıne gül ruhlarınuñ Ne safâ-bahş edâlar ne güzel yirlerdür
3 ‘Aynına sanma gubârı ala erbâb-ı nazar Bizi hayrân iden esrâr-ı leb-i dil-berdür
4 Mîve-i vaslına bir kâmeti Tûbâ güzelüñ Zâhidâ her kim irişdiyse yitişmiş erdür
5 Cûy-ı hüsn âbı taşup çıkmış o servüñ biline Bâkıyâ sanma miyânında turan hançerdür
123
- 108 -
Fe’ilâtün fe’ilâtün fe’ilâtün fe’ilün
1 Lebüñe dirler ise gonca-i gülden terdür Sakın incinme begüm haylice rengîn yirdür
2 Dehenüñ tûtî-i şekker-şiken olsa ne ‘aceb Leb-i şîrîn ü hat-ı sebz aña bâl ü perdür
3 Zülfine gerçi hemân sünbül-i ter hem-serdür İkisinden de siyeh kâküli bâlâterdür
4 Halka-i zülfi hayâli gözümüzden gitmez Gûyiyâ çeşm-i ‘alîl üzre siyeh çenberdür
5 Dökilen kanlara bak dîde-i giryânından Dûstum Bâkîye rahm eyleyecek demlerdür
- 109 -
Mef’ûlü fâ’ilâtü mefâ’îlü fâ’ilün
1 Bir ân içinde gamzeñ okı nice kan ider Dil cân evinde saklayup anı nihân ider
2 Kühsâr-ı gamda göz yaşı hecrüñle dem-be-dem Hâşâk u hârı şâh-ı gül ü ergavân ider
3 Hüsnüñ hayâli vasluñ ümîdiyle ‘âşıka Nâr-ı câhîmi gül-şen-i bâg-ı cinân ider
4 Sanmañ göñülde saklana râz-ı mahabbeti Âsâr-ı mihr gün gibi kendin ‘ayân ider
5 Sen urduguñca tîrüñi sînemden özgeye Ta’n-ı hasûd derd ile kaddüm kemân ider
6 Râh-ı vefâda yitüre diyü gamuñ beni Hûn-âb-ı dîde yollara yir yir nişân ider
7 Vaslına cân dilerse dirîg itme Bâkıyâ Zinhâr gâfil olma seni imtihân ider
- 110 -
124
Fâ’ilâtün fâ’ilâtün fâ’ilâtün fâ’ilün
1 Nergis üzre berg-i zerd ü jâleler kim vardur Er çerâgına dizilmiş dirhem ü dînârdur
2 Mantıku’t-tayr okumaga başladı mürg-i çemen Gûşe-i gül-zâr şimdi külbe-i ‘Attârdur
3 Tutdı başın tîşe-i merge gam-ı Şîrîn ile Ehl-i ‘aşk içre anuñ’çün Kûh-ken serdârdur
4 Gevher-i eşküm eriyüp su gibi aksa n’ola Böyledür ahvâli her kim ‘âşık-ı dîdârdur
5 Bâkıyâ ol âfitâb-ı ‘âlem-ârâ germ olup Mâhdan garrâ yirüm var dirse vechi vardur
- 111 -
Mef’ûlü fâ’ilâtü mefâ’îlü fâ’ilün
1 Bir hüsn dahı bagladı hatdan ‘izâr-ı yâr Etrâf-ı bâg hûb olur olsa benefşezâr
2 Ebr-i bahâr-ı hüsndür ol zülf-i müşg-bâr Yagdı ‘izârı bâgına hat sanma zînhâr
3 Gülzâr-ı hüsni olmaz idi böyle sebzezâr Akıtmayaydı yaşumı çok çok o gül-’izâr
4 Esdürmeyeydi sarsar-ı âhum cefâ-yı yâr Mir’ât-ı hüsni olmaz idi böyle pür-gubâr
5 Bâkî ‘izâr-ı yârda hat sanma görinen Zerrâtdur ki mihr-i münîr itdi aşikâr
- 112 -
Fa’ûlün fa’ûlün fa’ûlün fa’ûl
1 Ne dem kim gamuñ câna hem-râz olur Yaşum âh u nâlemle dem-sâz olur
2 Ser-i nîzeñe irgüren başını Cihân halkı içre ser-efrâz olur
125
3 ‘Ayân itdi bir bir nihân râzumı Dilâ eşk-i çeşmüm ne gammâz olur
4 Nihâl-i cefâ şâhıdur kadd-i yâr Anuñ mîvesi şîve vü nâz olur
5 Çog olmaz bu tarza gazel Bâkıyâ Güzel söz güherdür güher az olur
-113 -
Fe’ilâtün mefâ’ilün fe’ilün
1 Haremüñ ravza-i cinâne deger İşigüñ tâk-ı âsmâne deger
2 Hançerüñ sînemi delerse eger Şöyle bir hayr ider ki câna deger
3 Oklaruñ sehmi sîneye iricek Ser-i peykânuñ üstühâne deger
4 Zer-i nâb oldı rûy-ı zerd ammâ Kaçan ol hâk-i asitâne deger
5 La’l-i nâb oldı göz yaşı âhir Bu haber gûş-ı dil-sitâne deger
6 Bilüñe yok bedel velî saçuñuñ Girihin çözseñ ol miyâne deger
7 Elüñ ol zülfe degmek ey Bâkî Hâsılı ‘ömr-i câvidâne deger
-114-
Fâ’ilâtün fâ’ilâtün fâ’ilâtün fâ’ilün
1 Sûz-ı ‘aşkuñla kaçan kim dilden âh u zâr olur Âh dûd u dûd ebr ü ebr âteş-bâr olur
2 Aksa eşküm dîdeden ol gevher-i nâ-yâb içün Eşk seyl ü seyl yem yem pür-dür-i şehvâr olur
3 Yansa dâg-ı sînem üzre hasret-i haddüñle nâr Nâr nûr u nûr hûr u hûr pür-envâr olur
4 Kûhdan geçse gam-ı zülfüñle âhum sarsarı Kûh deşt ü deşt bâg u bâg sünbülzâr olur
126
5 Goncaya baksa lebüñsüz çeşm-i Bâkî bir nazar Gonca berg ü berg hâr u hâr hançerdâr olur
- 115 -
Mef’ûlü fâ’ilâtün mef’ûlü fâ’ilâtün
1 Medhûş-ı câm-ı la’lüñ mestânedür sanurlar Mest-i şarâb-ı ‘aşkuñ dîvânedür sanurlar
2 Cân u cenân-ı şeydâ birle ten-i harâbı Dîvâneler yatagı vîrânedür sanurlar
3 Şöyle fütâde mestem hâk-i der-i mugânda Görenler âsitân-ı mey-hânedür sanurlar
4 Dâg-ı siyehler ile cism-i nizâr u zerdi Bir bâl ü perri yanmış pervânedür sanurlar
5 Zülfüñden ayru Bâkî bir hâl ile yürür kim Zencîrden boşanmış dîvânedür sanurlar
- 116 -
Mefâ’îlün mefâ’îlün fa’ûlün
1 Ruhuñ berg-i gül-i sîr-âba beñzer Leb-i la ‘lüñ şarâb-ı nâba beñzer
2 Fürûg-ı dâg-ı ‘aşkuñ sînem üzre Şu ‘â’-i mihr-i ‘âlem-tâba beñzer
3 İşigüñ Mescid-i Aksâya mânend Yüzüñ kıble kaşuñ mihrâba beñzer
4 Ser-i zülf-i siyehkâruñ şeb-i târ ‘İzâruñ pertevi meh-tâba beñzer
5 Cihân efsânedür aldanma Bâkî Gam u şâdî hayâl-i hvâba beñzer
- 117 -
Fâ’ilâtün fâ’ilâtün fâ’ilâtün fâ’ilün
127
1 Rindler câmuñ habâbâsâ yüzine bakdılar Mey gibi sâkî-i bezmüñ ayagına akdılar
2 Keştî-i sahbâ keş-â-keşden halâs olmaz dahı Tutdılar kanlu gibi muhkem resenler takdılar
3 Raht u bahtın zevrakuñ hışm âteşine yakmaga Vardılar gammâzlar şâh-ı cihâna çakdılar
4 Bir iki mismârına var ise göz dikdüñ diyü Başına gammâzuñ erbâb-ı zarâfet kakdılar
5 Bâkıyâ kılsun mu’attar bezm-i âfâkı nesîm Pâdişâhuñ micmer-i ‘adlinde sandal yakdılar
- 118-
Fe’ilâtün fe’ilâtün fe’ilâtün fe’ilün
1 Sanma iklîm-i tene hâkim olan cânumdur Sînede tîr-i gam-ı gamze-i cânânumdur
2 Hvâb-ı gafletde yatur baht-ı siyâhum ammâ Giceler ‘âlemi bî-dâr iden efgânumdur
3 Görinen encüm-i eflâk degüldür ey meh Dûd-ı âh-ı şerer-âlûd-ı dil ü cânumdur
4 Ney-şeker vasf-ı lebüñ yazdugum işitdi meger Ki kemer-beste-i kilk-i şeker-efşânumdur
5 Zâhirâ gerçi gedâ-sûretem ammâ Bâkî Mahzen-i genc-i ma’ânî dil-i vîrânumdur
-119-
Fâ’ilâtün fâ’ilâtün fâ’ilâtün fâ’ilün
1 Her kaçan göñlüme fikr-i ‘ârız-ı dil-ber düşer Gûyiyâ mir’âta ‘aks-i pertev-i hâver düşer
2 Ger ölürsem hasret-i kaddiyle ol servüñ beni Bir yire defn eyleñüz kim sâye-i ‘ar’ar düşer
3 Tañ mı gam öldürse meydân-ı melâmetde beni Bu neberd-i ‘aşkdur anca dil-âverler düşer
4 Anuñ içün varmazam ben kûyuña giryân olup
128
Hâk-i rahuñ korkaram cânâ gözümden ter düşer
5 ‘Ârız u ruhsâruñı vasf itse Bâkî her kaçan Şi’ri ey gül-çihre anuñ böyle rengînter düşer
-120-
Fâ’ilâtün fâ’ilâtün fâ’ilâtün fâ’ilün
1 Salınan kûyında ol serv-i semen-sîmâ mıdur Gülşen-i cennetde şâh-ı Sidre vü Tûbâ mıdur
2 Zahm-ı sînem içre cânâ kanlu peygânuñ senüñ Goncada pinhân olan berg-i gül-i ra’nâ mıdur
3 Mürde-i derd ü gama cânlar bagışlar cür’ası Sâkıyâ bi’llâh mey-i hamrâ dem-i ‘Îsâ mıdur
4 Agzuñ içre diş midür ya gonca içre jâle mi Kevkeb-i dürrî midür ya lü’lû-yı lâlâ mıdur
5 Bâkî-i dil-hasteye cevr-i firâvân itmeden Kasduñ öldürmek mi yogsa nâz u istignâ mıdur
-121-
Fâ’ilâtün fâ’ilâtün fâ’ilâtün fâ’ilün
1 Göñlin alup goncaveş âl ile dil-teng itdiler Bülbül-i şürîdeye güller ‘aceb reng itdiler
2 Kıldı mürgân-ı çemen kadd-i nihâl-i servi ham Mutrib-i bezm-i bahâra gûyiyâ çeng itdiler
3 Cân u dil bahs-i kitâb-ı ‘aşkda bülbülleri Goncaveş söyletmeyüp dem-beste vü deng itdiler
4 Dil derûn-ı sînede la’lüñle kıldı bahs-i ‘aşk Bir biriyle iki bülbül gûyiyâ ceng itdiler
5 Ruhlaruñ medhin ser-âgâz itdi Bâkî bâgda Düşdiler hep yanına bülbüller âheng itdiler
-122-
129
Mef’ûlü fâ’ilâtü mefâ’îlü fâ’ilün
1 Mir’ât-ı gülde hüsn-i dil-efrûz-ı yâri gör Ruhsâre-i hakîkate âyînedârı gör
2 Her nakş u her nigâr ki kılsañ müşâhade Eltâf-ı sun’-ı Hâlik-i Perverdgârı gör
3 Dil-beste olma terligine taze goncanuñ Ol pîrehende cilve kılan gül-’izârı gör
4 Hâmûş yatma bister-i gafletde subh-dem Gel mergzâra gulgule-i mürg-i zârı gör
5 Dîvânelik zamânıdur âvâre göñlini Zencîrlerle zabt idemez cûybârı gör
6 Dâg-ı derûn-ı sîne nice tâzelenmesün Gül hırmenine âteş uran nev-bahârı gör
7 Bak sâgar-ı şikeste-i pür-hûn-ı lâleye Cemşîdden nişâne kalan yâdgârı gör
8 Bâkî nesîm gibi sebük-hîz olup seher Gaflet gözini hvâb-ı girândan uyarı gör
9 Seyr ü safâ-yı bâg u gülistan ise garaz Gülzâr-ı hüsn-i pâdişeh-i kâmkârı gör
10 Âsûde zıll-ı râyet-i ‘adlinde kâ’inât Kevn ü mekâna sâye salan şâhsârı gör
-123-
Fâ’ilâtün fâ’ilâtün fâ’ilâtün fâ’ilün
1 Şâh-ı gülde jâle düşmiş gonca-i ra’nâ mıdur Şâh elinde yâ murassa’ sâgar-ı sahbâ mıdur
2 Zînet-i bâg u bahâr olmış nihâl-i ergavân ‘Îdgehde salınur mahbûb-ı müstesnâ mıdur
3 Mevc urur bâd-ı seherden sebze-i ter mi ‘aceb Yâ bisât-ı bezm-i ‘ayş olmış yeşil hârâ mıdur
4 Su gibi zencîrler tutmaz dil-i dîvâneyi Hâsılı âvâralık vakti bahâr eyyâmıdur
130
5 Dehre meftûn olma ey Bâkî felek râm oldı tut Bî-vefâ dünyâ hele ben bildügüm dünyâ mıdur
-124-
Fâ’ilâtün fâ’ilâtün fâ’ilâtün fâ’ilün
1 Halka halka zülf kim ol hatt u hâl üstindedür Şekl-i tugrâdur misâl-i bî-misâl üstindedür
2 ‘Ârız-ı gül-gûnuñ üzre hâl-i fettânuñ senüñ Fitneden hâlî degül her lahza âl üstindedür
3 Sâ’id-i sâkî ile câm-ı mey-i gül-gûna bak Bir gül-i sîr-âbdur gûyâ nihâl üstindedür
4 Nakş-ı hadd-i lâle-reng ol ‘ârız-ı pâkîzede Berg-i güldür gûyiyâ âb-ı zülâl üstindedür
5 ‘Âşık-ı bî-çâreler bâr-ı belâñ altındadur Derdmend üftâdeler görseñ ne hâl üstindedür
6 Mîmdür gûya dehânuñ safha-i mâh üzredür Sîne beñzer şâne-i zülfüñ ki sâl üstindedür
7 Rûy-ı bahtı bedr olur bürc-i şerefde ‘âkıbet Her ki mâh-ı nev gibi kesb-i kemâl üstindedür
8 Çarh yüz döndürmedin gülşende ‘ayş it Bâkıyâ Sebzeler zîbâ hevâlar i’tidâl üstindedür
-125-
Fe’ilâtün fe’ilâtün fe’ilâtün fe’ilün
1 Hele ben şöyle kıyâs eylerin ey gayret-i hûr Kûyuña nisbet ola gülşen-i cennetde kusûr
2 Bezm-i hecrüñde müjeñ nişteri mızrâbından Reg-i cân nâle kılur niteki târ-ı tanbûr
3 Leblerüñ mâ’ili kaçmaz hat-ı nev-hâsteden Gam degül tâlib-i nûş olana nîş-i zenbûr
4 Ser-i kûyuñda benüm âh-ı sehergâhlarum Ne bilür ‘aşk elemin çekmedi ol dahı uyur
131
5 Ruhlaruñ medhini eflâke çıkardı Bâkî Şevkden toldı bu gün nûr ile Beytü’l-Ma’mûr
-126-
Fe’ilâtün fe’ilâtün fe’ilâtün fe’ilün
1 Göñül almaga gelür şîveye âgâz eyler Dil-i bî-çâreyi ben ‘arz idicek nâz eyler
2 Ne hümâ kaydı ser-i zülfi nevâsında baña Göñül o mertebelerden yüce pervâz eyler
3 Kâmet-i nahle göre hâlet-i reftâr olsa Yine bu şîveyi ol serv-i ser-efrâz eyler
4 Göreyin tur seni bir lahza disem yollarda Baña ol şûh-ı cihân şîveyi turmaz eyler
5 Bend-i zülfinden elem çekme iñen ey Bâkî Seni ağyardan ol kayd ile mümtâz eyler
-127-
Mefâ’îlün mefâ’îlün mefâ’îlün mefâ’îlün
1 Temâşâgâh-ı ‘uşşâk ol cemâl-i ‘âlem-ârâdur Ser-i kûyında ‘âlem mest ü şeydâ bir temâşâdur
2 Harîf-i sâdedür sâgar velî mey hûb hem-demdür Nedîm-i şûhdur bülbül gül ammâ meclis-ârâdur
3 Tekellefsüz gelür bâd-ı sabâ târâc ider bir gün Çemen bezminde gûyâ süfre-i gül hvân-ı yağmâdur
4 Hat-ı menşûr-ı devletdür benefşe rind-i mey-hvâra Çemende şâh-ı sünbül aña bir tuğrâ-yı garrâdur
5 Edâsı hûbdur ma’nâsı ra’nâ şi’r-i Bâkînüñ
Aña reşk itdüren erbâb-ı nazmı hep bu ma’nâdur
-128-
Mefâ’îlün mefâ’îlün mefâ’îlün mefâ’îlün
1 Ruhun ‘aksiyle sahn-ı dîde bâg u gülsitânumdur
132
Nihâl-i ser-bülendüñ haylîden hâtır-nişânumdur
2 Göñül iñler gamuñdan dem-be-dem rûh-ı revân aglar Bu bâguñ çeşmesârı hep benüm eşk-i revânumdur
3 Temâşâ-yı gül ü gülşende ârâm eylemez cânum Ser-i kûyında cânânuñ garaz ârâm-ı cânumdur
4 Şirâr-ı nâr-ı âhumla sipihrüñ tâs-ı pûlâdı
Döner her şeb belâ bezminde câm-ı zer-nişânumdur
5 Yaşum deryâdur ey Bâkî içinde şâh-ı mercânı Hayâl-i nahl-i bâlâ-yı nihâl-i ergavânumdur
-129-
Mef’ûlü fâ’ilâtü mefâ’îlü fâ’ilün
1 Kûyuñ gedâsı oldı dil-i mübtelâyı gör Sevdâ-yı mülk ü saltanat eyler gedâyı gör
2 Var ey Hutende hâli gibi misk olur diyen Sahrâ-yı Çîni geşt ü güzâr it Hatâyı gör
3 Peşmîne geydi egnine zülfüñden aldı el Göklerde uçdı âhir efendi hümâyı gör
4 Âyînenüñ safâsı nedür sûreti nedür Mir’ât-ı hüsn-i yâre nazar kıl safâyı gör
5 Ey mübtelâ-yı şîve-i bâlâ-yı yâr olan Sevdâ-yı zülfi başuña düşsün belâyı gör
6 Mağrûr idüñ vefâsına bir şûhuñ ey göñül Rüsvây-ı ‘âlem eyledi şimdi cefâyı gör
7 Gögsin gererdi zühd ile Bâkî bu ‘arsada Nâ-geh tokındı tîr-i mahabbet kazâyı gör
-130-
Mef’ûlü fâ’ilâtü mefâ’îlü fâ’ilün
1 İrdi nesîm-i ma’delet-i kisrî-i bahâr
133
Zencîr-i ‘adl çekdi çemenzâra cûy-bâr
2 Sildi gubâr-ı gussayı dilden nesîm-i subh İrdi yitişdi himmet-i merdân-ı rûzgâr
3 Güller siperler ile üleşdi fîloriyi Mülk-i şitâyı gâret idüp leşker-i bahâr
4 Eflâk devr-i dâ’im ile turmayup sular Neşv ü nemâda tâze vü ter sahn-ı sebzezâr
5 Meydâna girdi şevk ile şemşîr-bâz-ı berk Çok akçe saçdı üstine ebr-i güher-nisâr
6 Bir kîse içre lâle bu gün bezm-i bâğda Gayb itdi jâle beyzâların hokka-bâzvâr
7 Güller safâda hurrem u handân u şâdmân Bülbül belâda bencileyin zâr u bî-karâr
8 Arz itdi beñzer âyîne-i gülde ‘aksini Rûy-ı ‘arûs-ı baht-ı şehenşâh-ı kâm-kâr
9 Bâkî bu şi’ri safha-i çarh-ı berîne yaz Görsün felekde söz nic’olur hasm-ı nâbekâr
-131-
Fe’ilâtün fe’ilâtün fe’ilâtün fe’ilün
1 Bâd şol dem ki gubâr-ı reh-i cânân getürür Nazar-ı ehl-i dile kühl-i Sıfâhân getürür
2 Göricek mu’cize-i nakşını sûretger-i Çîn Götürüp hâme-sıfat barmagın îmân getürür
3 Çihresinden lebi yâdıyla gelür dil gûyâ Şarkdan hvâce gelür la’l-i Bedahşân getürür
4 Eşk-i hasret yüzümüz âl ider añdukça lebin Mey-i gül-gûn içerüz beñzümüze kan getürür
5 Zülfi endîşesine varma sakın ey Bâkî Anda mecmu’ ileden ‘aklı perîşan getürür
-132-
Mefâ’îlün mefâ’îlün fa’ûlün
1 Cemâlüñ âfitâbından alup nûr
134
Meh-i tâbâna döndi câm-ı billûr
2 Sürâhî hem-nişînüñ hem-demüñ câm Niçün ben cür’a gibi atılam dûr
3 Cemâlüñ şevkıne döymez göñüller Tecellî tâbına sabr eylemez Tûr
4 Gehî vuslatda ‘âşık gâh mehcûr Bu dünyâdur gehî mâtem gehî sûr
5 Saçuñ zencîri sevdâsında Bâkî Begüm dîvânedür dîvâne ma’zûr
-133-
Mef’ûlü fâ’ilâtü mefâ’îlü fâ’ilün
1 Biñ mübtelâyı mihnet ile her dem öldürür Dil-ber mülâyim olmayıcak âdem öldürür
2 Genc-i visâl tâlibini ejdehâ-sıfat
Ol halka halka zülf-i ham-ender-ham öldürür
3 Çeşmüñ şu resme ‘âşıkı gamzeñle katl ider Bir nâ-tevânı tîg ile şan Rüstem öldürür
4 Tursun yirinde gamze-i kattâl-i hûn-feşân Başdan belâlu ‘âşıkı ol perçem öldürür
5 Bâkî peleng-i kûh-ı gamuñ pençesindedür Lutfuñ meded yitişmez ise bir dem öldürür
-134-
Mef’ûlü fâ’ilâtü mefâ’îlü fâ’ilün
1 Cûy-ı fenâyı halk birer ikişer geçer Bahr-i belâdan ehl-i tecerrüd yüzer geçer
2 Reşk-i zülâl-i hançeri halkuñ bilin büker Şehr-i dile gelince hezârân kemer geçer
3 Irmaz gözini sâgar-ı meyden habâbvâr Her rûzgâr-dîde ki sâhib-nazar geçer
4 Yollarda görse agladugum baña taş atar Gâhî bu çeşm-i eşk-feşânı siler geçer
135
5 Halk-ı cihânı nakşına eyler firîfte Nakkâş-ı rûzgâr ‘aceb rengler geçer
6 Geçmez tena’umından o kim bezm-i ‘âlemüñ Câm-ı fenâyı ‘âkıbetü’l-emr içer geçer
7 Gülzâr-ı câna su akıdur sanki Bâkıyâ Dilden sinân-ı gamzeleri şöyle ter geçer
-135-
Mefâ’îlün mefâ’îlün mefâ’îlün mefâ’îlün
1 Safâ bezminde şol zerrîn-kadeh kim tolu sahbâdur Kenâr-ı bâğ-ı ‘işretde açılmış verd-i ra’nâdur
2 Nihâl-i nârven sahn-ı çemende salınur gûyâ Miyân-ı ‘îdgehde bir nigâr-ı serv-i bâlâdur
3 Misâl-i hûn-ı kurbândur şekâ’ik sahn-ı gülşende Cihân pür-şûr u gavgâ şöyle beñzer ‘îd-i edhâdur
4 Dizilmiş lâleler sahn-ı harîm-i bâga zeyn olmış Sarây-ı şâhda san kâse kâse hvân-ı yağmâdur
5 Gül ü nergis yine altun beneklü câme geymişler Libâsı lâlenüñ egninde bir dîbâ-yı zîbâdur
6 Ne reng ü bûya meftûn ol ne hây u hûya ey Bâkî Bu fânîden bekâ itmez temannâ şol ki dânâdur
7 Eger dünyâ vü dîn emrinde nâfi’ bir ‘amel dirseñ Du’â-yı devlet-i sultân mu’izz-i dîn ü dünyâdur
-136-
Fâ’ilâtün fâ’ilâtün fâ’ilâtün fâ’ilün
1 Hûn-ı dil mey kâse-i ser anda bir peymânedür ‘İşret-âbâd-ı mahabbet bir ‘aceb mey-hânedür
2 Yanar od içre girür şem’-i ruhuñ şevkıyla dil Yanmadan pervâsı yok her hidmete pervânedür
3 Çarhuñ ey dil umma bu sırça sarâyından sebât Kim nice mîrâsa girmiş hâne-i vîrânedür
136
4 Ma’nîde bir dûd peydâ kılmış âteşdür cihân Sûretâ bir hûb kâşî kubbelü kâşânedür
5 Bâkıyâ baş egme dehr-i dûna çün rûy-ı niyâz Âsitân-i Hazret-i Sultan Süleymân Hânadur
-137 -
Fe’ilâtün fe’ilâtün fe’ilâtün fe’ilün
1 Haber-i hecrüñ ile tende dil ü cân ditrer Esicek bâd-ı hazân berg-i dırahtân ditrer
2 Gözlerüm segridügi bu ki hayâlüñ üzre Göricek lerze tutar dîde-i giryân ditrer
3 Kûyuña karşu turup kıble-nümâ mîli gibi Ser-i peykân-ı gamuñda ten-i ‘uryân ditrer
4 Teşne-dildür şu kadar hûn-ı müselmân üzre Tîg-i kâfir gibi ol gamze-i bürrân ditrer
5 Var ise bûseñe sarkar senüñ ol zer mengûş Ruhlarun üzre turup ey gül-i handân ditrer
6 Şâh u dervîşe ber-â-ber yitişür cezbe-i ‘aşk Hâsılı teb tutıcak her kişi yeksân ditrer
7 Bâkıyâ pîrehenin sanma o mâhuñ lerzân Üstine pertev-i hûrşîd-i dırahşân ditrer
-138-
Mef’ûlü fâ’ilâtü mefâ’îlü fâ’ilün
1 ‘Âşık ki sûz-ı ‘aşk ile ‘uryân olup gezer Abdâldur ki ‘âlemi hayrân olup gezer
2 Eşküm döker sitâre gibi cevr ile o mâh Hûrşîd gibi hurrem ü handân olup gezer
3 Dün togdı mâh-ı nev gibi ol şûh-ı meh-likâ Şehr içre şimdi şöhre-i devrân olup gezer
4 Dil-ber beşikden ögrenür oldı salınmagı Her tıfl-ı nâ-resîde hırâmân olup gezer
137
5 Sultâna kayd-ı saltanat-ı dehr pây-bend Dervîş kendü başına sultân olup gezer
6 Fasl-ı hazânı gör ki gelür ayagına zer Ebr-i bahar ‘âlemi giryân olup gezer
7 Evrâk-ı bâga n’eyledi bâd-ı hazânı gör Bâkî gamuñda şöyle perişân olup gezer
-139-
Mefâ’îlün mefâ’îlün mefâ’îlün mefâ’îlün
1 Eser âhum yili kûyuñda cism-i nâ-tevân ditrer Çemen sahnında gûyâ bâddan berg-i hazân ditrer
2 Göñül bir nâzük-endâmuñ visâli hvânın özler kim Teni pâlûde-i ter gibi degseñ bir zamân ditrer
3 Kamer câmı bu eyvan üzre dâ’im sındugı bu kim Sadâ-yı tûp-ı âhumdan zemîn ü âsmân ditrer
4 Şu mâhî gibi kim hâk üzre düşmiş sudan ayrılmış Zülâl-i tîg-i dil-berden cüdâ cismünde cân ditrer
5 Mey-i dûşîneden Bâkî yine mahmûra beñzersin Elüñde turmayup câm-ı şarâb-ı ergavân ditrer
-140-
Fe’ilâtün mefâ’ilün fe’ilün
1 Sînesin tirüñe tutardı siper Göbegin kesdüginde âhenger
2 Başumuñ yazusını hep gördüm Benem erbâb-ı ‘aşka ser-defter
3 Yazdı sevdañı başumuzda kazâ Kayd olındı rü’ûsa hükm-i kader
4 Tâbı gitmez o zülf-i şeb-rengüñ Oldı hem-sâye-i meh-i enver
5 Gice sâkî delîl-i râh oldı Âl fânûs elindeki sâgar
138
6 Bâkıyâ hem-dem ü hevâdâruñ Câm-ı gül-reng ile habâb yiter
7 Biri hûrşîd gibi rûşen-dil Biri Nâhid gibi pâk-nazar
-141-
Mef’ûlü fâ’ilâtü mefâ’îlü fâ’ilün
1 Dil kayd-ı ‘aklı selb ideli şâd olup gider San tıfldur ki hvâceden âzâd olup gider
2 Ma’mûre-i derûnı harâb itdi gam velî Mahrûsa-i mahabbetüñ âbâd olup gider
3 Kûyuñ yolında döne döne akdi göz yaşı Seyl-âb-ı dîde Dicle-i Bagdâd olup gider
4 Erbâb-ı ‘aşka sabr u tesellî tarîki yok Varan harîm-i kûyuña nâ-şâd olup gider
5 Biz tâlib-i teveccüh-i ikbâl-i rûzgâr Gül-berg-i bâg-ı ‘ömr ise ber-bâd olup gider
6 Bîhûde yire cevri güzeller çog itmesün Bâkî cefâ vü mihnete mu’tâd olup gider
-142-
Fâ’ilâtün fâ’ilâtün fâ’ilâtün fâ’ilün
1 Hecr-i la’lüñle dem-â-dem göz yaşı mey-gûn olur
Dîde dilden dil hadeng-i gussadan pür-hûn olur
2 Ol melâhat Mısrınuñ Yûsuf-cemâli şevkıne Seyl-i eşküm Nîlveş günden güne efzûn olur
3 Âb-ı çeşmüm bahr ider hâmûnı tugyân eylese Sarsar-ı âhum tokınsa taglar hâmûn olur
4 Pûte-i hicrân içinde sîm-tenler ‘aşkına Gerçi yanur yakılur ‘âşık velî altun olur
5 Ehl-i ‘aşkuñ nâlesin ney kâmetin çeng eyledüñ Pâdişehsin itdügüñ şimden girü kânûn olur
139
6 Gâh gâhî gûşe-i çeşmüñle kılmazsañ nigâh Bâkî-i bî-çârenüñ ahvâli dîger-gûn olur
-143-
Mefâ’îlün mefâ’îlün mefâ’îlün mefâ’îlün
1 Göñül bir rind-i ‘âlem-sûz şûh-ı şeh-levend ister Ki ‘aşk odına yakmaga dil ü cândan sipend ister
2 Belâ-yı bend-i zülfüñden halâs it cân-ı miskîni Esîr-i mihnet-i ‘aşkuñ ne bend ü ne kemend ister
3 Karâr itmez göñül mürgi bu bâguñ degme şâhında Nihâl-i kadd-i dil-ber gibi bir serv-i bülend ister
4 Mezâkın zehr-i kahr-ı mihnet-i eyyâm telh itmiş Lebüñden ‘âşık-ı bî-sabr u dil bir pâre kand ister
5 Murâdı sîneye ol serv-i sîm-endâmı çekmekdür
Semend-i tab’-ı Bâkî bir gümişden sîne-bend ister
-144-
Fe’ilâtün fe’ilâtün fe’ilâtün fe’ilün
1 İşigüñ hâkine ser-çeşme-i hayvân dirler Kapuña matla’-ı hûrşîd-i dırahşân dirler
2 Zülfüñüñ dest-resin tuydı meger ruhlaruña Bâgda sünbülüñ ahvâli perîşân dirler
3 Hançer-i gamze-i hûn-rîzüñe tîg-i Hayder Safha-i ‘ârızuña mushaf-ı Osmân dirler
4 Kimlerüñ rûşen ider menzilin âyâ bilsem Giceler seyre çıkar ol meh-i tâbân dirler
5 La’l-gûn katreler akıtduğı demler çeşmüm Ayaguñ toprağına kân-ı Bedahşân dirler
6 Gözlerüm yaşı fenâ virdi dile ey Bâkî ‘Âlemi gark ider ol bahr-i firâvân dirler
-145-
140
Fâ’ilâtün fâ’ilâtün fâ’ilâtün fâ’ilün
1 Oldı bir tıfluñ kemend-i zülfine cânlar esîr Gamzesinden kan tamar agzında ammâ bûy-ı şîr
2 Hey gice tıfl-ı belâ-engîz olur kim nicesin Mihnet-i ‘aşkı cevân olmazdan evvel itdi pîr
3 Zülf-i müşg-efşânı vasfın yazdugum bildi devât Hâmenüñ saldı ayağı altına miskî harîr
4 ‘Ârızuñ mir’âtına âb-ı zülâl olmaz şebîh Dûstum âyîneye bak görmek isterseñ nazîr
5 Husrevâ Bâkî kuluñ nazm içre Selmân olmaga Hep senüñ lutfuñ mu’în olmışdur ihsânuñ zahîr
- 146 -
Fe’ilâtün fe’ilâtün fe’ilâtün fe’ilün
1 Yârdan cevr ü cefâ lutf u kerem gibi gelür Gayrdan mihr ü vefâ derd ü elem gibi gelür
2 Fürkat-i yâr katı zâr u zebûn itdi beni Döymeyem mihnet-i hicrâna ölem gibi gelür
3 Uydurup leşker-i ‘uşşâkını ol şâh-ı cihân Nâz ile salını salını ‘alem gibi gelür
4 Dil-i pür-hûn elem-i ‘aşkuñ ile cûş ideli Çeşme-i çeşmüñ akan suları dem gibi gelür
5 Bâkıyâ kankı göñül şehrine gelse şeh-i ‘aşk Bile endûh u belâ hayl u haşem gibi gelür
-147-
Mefâ’îlün mefâ’îlün fa’ûlün
1 Ruhuñ gül-berg-i bûstân-ı İremdür Dehânuñ gonca-i bâğ-ı ‘ademdür
2 Ayag elde tolu hûn-ı kebûter Bi-hamdi’llah yine dem der-kademdür
3 O la’l-i nâb içün hûn-âb akıtma Mey-i gül-gûnı hoş gördüm bu demdür
141
4 Semendüñ na’li mir’ât-ı Sikender Seg-i kûyuñ sifali Câm-ı Cemdür
5 Meh-i hüsnüñ olupdur şöhre-i şehr Bütün ‘âlemde kaddüñ hod ‘alemdür
6 Meger hurrem tutan gül-zâr-ı hüsnüñ Nesîm-i lutf-ı sultân-ı keremdür
7 O hûrşîd-i sipihr-i saltanat kim Öñinde kâmet-i eflâk hamdur
8 Dem-i tahrîr-i eltâfında ‘âlem Tufeyl-i hâme-i müşgîn-rakamdur
9 Beyâz-ı subh-dem bir levh-i sîmîn Şu’â’-i âfitâb altun kalemdür
10 Ko şi’ri Bâkıyâ dâ’im niyâz it Du’â’-i devlet-i sultân ehemdür
-148-
Fâ’ilâtün fâ’ilâtün fâ’ilün
1 İllere mihr ü vefâsı hoş gelür Bendeye cevr ü cefâsı hoş gelür
2 Almazın kühl-i cilâyı ‘aynuma Hâk-pâyuñ tûtiyâsı hoş gelür
3 Bir ‘aceb dârü’ş-şifâdur kûy-i yâr Haste varan mübtelâsı hoş gelür
4 Hûr u gılmân añma kim her ‘âşıka Kendü yâr-ı bî-vefâsı hoş gelür
5 Mülk-i gamda eşk ü âh egler beni Ol yirüñ âb u hevâsı hoş gelür
6 Gayrı dermân istemez Bâkî kuluñ Zahmına derdüñ devâsı hoş gelür
-149-
Mefâ’îlün mefâ’îlün mefâ’îlün mefâ’îlün
1 Ne la’l-i kâna mâ’il ‘aşk eri ne tâlib-i zerdür
142
Sirişk-i âl ü rûy-ı zerd aña hoş zîb ü zîverdür
2 Gamuñdan nevbet-i âh u figân u zâra kudret yok Çemende bülbül-i şûrîde şimdi başka mehterdür
3 Rakîb âzâr ider yâr işiginde eylesem secde Yüzüme yapışur gûyâ gubâr-ı kûy-ı dil-berdür
4 İzüñ tozına urmış rûy-ı zerdin ‘âşık-ı şeydâ Fenâ ehli katında hâk ü zer ya’nî ber-â-berdür
5 Şikest eylerse nâ-dân sözlerüñ gam çekme ey Bâkî Yine ehl-i basîret tûtiyâ eyler bu cevherdür
-150-
Mefâ’ilün fe’ilâtün mefâ’ilün fe’ilün
1 Akar yaşum olıcak dîdeden nihân ülker Diler ki göstere çeşm-i güher-feşân ülker
2 Fetîli şu’le virür tâze dâglar yakdum Murâdum ol ki ide sînede mekân ülker
3 Çü zülfi halkalarından görine ruhsârı Şeb-i siyâhda gûyâ olur ‘âyân ülker
4 Metâ’-ı hüsni bilürlerdi ne kumâş idügin Sen olmasan eger ey şûh-ı dil-sitân ülker
5 ‘İzâr-ı yâr ‘araknâk olınca ey Bâkî Görenler itdi sanur mâh ile kırân Ülker
-151-
Fe’ilâtün fe’ilâtün fe’ilâtün fe’ilün
1 Leşker-i fitne saña hayl-i hat u hâl yiter Tîg lâzım degül ol gamze-i kattâl yiter
2 Fitneler kaynadup ey dûst n’ider hâl u hatuñ Göñül almaga ruhuñ eyledügi âl yiter
3 Ayaguñ altına bak eyle nazar ben hâke Şeh-süvârum yiter itdüñ beni pâ-mâl yiter
4 Garazuñ sayd ise ey dil o hümâ-pervâzı
143
Şâh-bâz-ı nazar-ı himmetüñi sal yiter
5 Ehl-i dil câme-i dîbâ ile zîbâlanmaz Bâkıyâ ‘ârif olan kimseye bir şâl yiter
-152-
Mef’ûlü fâ’ilâtü mefâ’îlü fâ’ilün
1 Sâkî zamân-ı ‘ayş-ı mey-i hoş-güvârdur Bir kaç piyâle nûş idelüm nev-bahârdur
2 Bûy-ı nesîm ü reng-i gül ü revnak-ı bahâr Âsâr-ı fazl u rahmet-i Perverdgârdur
3 Gâfil geçürme fursatı kim bâğ-ı ‘âlemüñ Gül devri gibi devleti nâ-pâydârdur
4 Eyyâm-ı zühd ü mevsim-i zerk u riyâ degül Hengâm-ı ‘ayş u ‘işret ü geşt ü güzârdur
5 Zâyi’ geçürme ‘ömri bu dem künc-i gamda kim Menzil kenâr-ı bâg u leb-i cûybârdur
6 Dil zevrakını lücce-i gamdan hevâ-yı ‘aşk Elbette bir kenâra atar rûzgârdur
7 Bâkî nihâl-i ma’rifetün mîve-i teri ‘Ârif katında bir gazel-i âbdârdur
-153-
Mef’ûlü fâ’ilâtü mefâ’îlü fâ’ilün
1 Kaşuñ añılsa gurre-i garrâ kulak çeker Hakkâ budur ki hüsnüñe dünyâ kulak çeker
2 Mâh-ı ‘alem ki menzili evc-i hevâdadur Reftâra gelse ol kad-i bâlâ kulak çeker
3 Sahn-ı çemende subh-dem açıldugı bu kim Hüsnüñ güline gonca-i ra’nâ kulak çeker
4 Tâk-ı felekde hâle degüldür o mehveşüñ Mihr-i ruhına çarh-ı mu’allâ kulak çeker
5 Şemşîr-i dest-i kahruña Cemşîd baş eger
144
Na’l-i semend-i ‘azmüñe Dârâ kulak çeker
6 Keştîde bâdbân u su içre sadef degül Emvâc-ı bahr-i eşküme deryâ kulak çeker
7 Bâkî kayırmaz olsalar a’dâ zebân-dırâz Aduñ añılsa cümle ehibbâ kulak çeker
-154-
Mef’ûlü fâ’ilâtü mefâ’îlü fâ’ilün
1 Ebrûlaruñ gamını dil-i nâ-tevân çeker Şol pehlevâna döndi ki iki kemân çeker
2 Çeksün livâ-yı saltanat-ı hüsni kadd-i yâr Ol kâmeti ne serv ü sanavber ne bân çeker
3 Gelmez vücûda nakd-i visâlün tasavvurı ‘Aşkuñ metâ ‘ı hvâceleri çok ziyân çeker
4 Hakkâ bu kim berât-ı hümâyûn-ı hüsnine Ebrû-yı dil-fırîbi ne garrâ nişân çeker
5 Sürdükçe nizelerle yanuñdan müjeñ dili Kullâblarla turra-i ‘anber-feşân çeker
6 Bâr-ı girân-ı gussayı çekmez şu kimse kim Sahn-ı çemende gül gibi rıtl-ı girân çeker
7 Bâkî gamuñda hûn-ı ciger yutsa gûyiyâ Bezm-i safâda câm-ı mey-i ergavân çeker
- 155-
Mefâ’îlün mefâ’îlün mefâ’îlün mefâ’îlün
1 İderken tîr-i müjgânuñ gibi hükmin revân hançer Görüp şemşîr-i gamzeñ kendüden geçdi hemân hançer
2 ‘Adûñuñ tîg-i kâfir gibi lerzân itdi endâmın Miyânına takındı husrev-i sâhib-kırân hançer
3 Çemende berg-i sûsen gökde mâh-ı nev degül peydâ Çeker a’dâ-yı dîn üzre zemîn ü âsmân hançer
4 Şehâ bir dem ney-i hâmeñ cihân bezminde diñlensün
145
İçürsün düşmene câm-ı fenâyı bir zamân hançer
5 ‘Adûnuñ kılsun endâmın ser-â-pâ kana müstagrak Bitürsün bâg-ı nusretde nihâl-i ergavân hançer
6 Nisâr itdi gazâ yolına dergâh-ı şehenşâha Murassa’ bir kemer gerdûn meh-i nev zer-nişân hançer
7 Tazarru’ demleri geldi Cenâb-ı Hakka ey Bâkî
İdüp Feth âyetin ezber dilin kılsun revân hançer
-156-
Fe’ilâtün mefâ’ilün fe’ilün
1 Sâkıyâ câm-ı mey ne hoş gül olur Eline kim alursa bülbül olur
2 Dir gören tâze dâgı başumda Ne güzel kırmızı karanfül olur
3 Gam-ı zülfüñle dûd-ı âh-ı kebûd Lâcüverdî latîf sünbül olur
4 Rişte-i mûy-ı dil-bere tolaşan Beste-i bend-i zülf ü kâkül olur
5 Bâkîye âb-ı vasluñ irmez ise Âteş-i hecr ile yanur kül olur
-157-
Fâ’ilâtün fâ’ilâtün fâ’ilâtün fâ’ilün
1 Var iken kûyuñ ki seyr-i bâg-ı ‘ukbâ bundadur Cennet evsâfın kılur vâ’iz temâşâ bundadur
2 Hûr u Kevserden mey ü mahbûb ise maksûd eger ‘Ayş u nûş esbabı hep hâzır müheyyâ bundadur
3 Mürdeye cânlar virür bîmâra sıhhat lebleri Hikmet-i Lokmân u i’câz-ı Mesîhâ bundadur
4 Zülfüñ el bir eyleyüp turrañla pinhân itdiler Hâtem-i dil hâsılı ya andadur ya bundadur
146
5 ‘Âkıbet kim ser-fürû kılmaz gedâ vü şâhdan Bârgâh-ı ‘aşka kim a’lâ vü ednâ bundadur
6 Hây u hûy-ı hânkâh u na’re-i mestâneden Hep visâlüñ küncidür maksûd gavgâ bundadur
7 İctinâb it sohbet-i ehl-i riyâdan Bâkıyâ Kim rızâ-yı Hazret-i Bârî Te’âlâ bundadur
-158-
Mef’ûlü mefâ’îlü mefâ’îlü fa’ûlün
1 Kühsârda olsa n’ola üftâde sanavber Üftâde geçer sen boyı şimşâde sanavber
2 Dîvâne-sıfat böyle niçün taglara düşdi Olmadı ise kaddüñe üftâde sanavber
3 Turmaz ayagın almaga kasd eyler anuñ âb Ser-keşlik ider var ise tenhâda sanavber
4 Reftâr yolın göster eyâ nahl-i hırâmân Varsun o sehî kaddüñe istâde sanavber
5 Bâkî o boyı serve hevâdâr geçermiş Allâh nice beñzer dil-i nâ-şâde sanavber
-159-
Fâ’ilâtün fâ’ilâtün fâ’ilâtün fâ’ilün
1 Hecr-i la’lüñle dem-â-dem dîde hûn-efşân olur Gözlerüm sildükçe destüm pençe-i mercan olur
2 Şol göñül kim devr ider pîrâmen-i bâg-ı ruhuñ Zülf-i müşgînüñ gibi yıllarca ser-gerdân olur
3 Agzumuz şîrîn ider bir nükte-i rengîn ile La’l-i nâbuñ ey yüzi gülşen ne nâzük cân olur
4 Dökme yaşuñ katresin hercâyî dil-ber yolına Yüzi açılmış güzel gül gibi ter-dâmân olur
5 Câm-ı ‘işret nûş iden bir katresin dökmez yire Ehl-i dil bir cür’aya degmez ‘aceb devrân olur
147
6 Pertevin bir gün salar mihr-i ‘inâyet Bâkıyâ Zerre-i nâçîzler hûrşîd-i nûr-efşân olur
-160-
Mef’ûlü fâ’ilâtü mefâ’îlü fâ’ilün
1 Fark-ı felekde zâhir olup tâc-ı zer-nigâr Üsküflerin menârelerüñ kapdı rûzgâr
2 Meydân-ı ‘îdgehde perî-çihreler gibi Fâhir libâslar ile hırâm itdi nev-bahâr
3 Câm-ı şarâb-ı nâb ile rindân-ı meykede Öz ‘âleminde her biri bir şâh-ı tâcdâr
4 Sun bezm-i ‘ayşa destüñi kim câm-ı mey gibi Girmez elüñe bir gül-i ter bî-cefâ-yı hâr
5 Gül-gûn olurdı çihre-i Bâkî şafak gibi Devrân sunaydı destine bir câm-ı zer-nigâr
-161-
Fe’ilâtün fe’ilâtün fe’ilâtün fe’ilün
1 Dil-i hûnînüñ o tîr-i müje dem-sâzı geçer Nîze-i gamzesinüñ ‘âşıkına nâzı geçer
2 Kimse pervâz uramaz ‘aşkı hevâsında anuñ Gördügüñ şûh-ı cihân Rûm ili şeh-bâzı geçer
3 Lebler ile nice zîbâ dirilür mürdeleri Gerçi üftâdeleri gamze-i gammâzı geçer
4 Başına mürg-i çemen gibi üşer nâlelerüm Dûd-ı dil bâg-ı gamun serv-i ser-efrâzı geçer
5 Nice ağyar gibi agzı kara var gerçi İtlerinüñ seg-i tâzî gibi mümtâzı geçer
6 Yâr Bâkîyle ne hem-hâne ne hem-râh-ı sefer Derdmendüñ bu recâlarla kışı yazı geçer
-162-
Fe’ilâtün mefâ’ilün fe’ilün
148
1 Âsmân kim libâsı ezrakdur Delk-pûşân-ı zerka mülhakdur
2 Çog olur güft u gûy-ı bî-hâsıl Anı gûş eyle kim musaddakdur
3 N’eylesün kâbil olmayınca püser ‘Akl-ı kül kim pederden eşfakdur
4 Yig bilür tab’-ı nükte-dânı hakîm Ol ki hâl-i ‘alîle evfakdur
5 Kalem-i sun’-ı Hakda sehv olmaz Öyle idrâk idenler ahmakdur
6 Şu kadar var ki iktizâ-yı kazâ Gâh mübrem gehî mu’allakdur
7 Tâ’at u ma’sıyet ‘ibâde çıkar Hak Te’âlâ Gânî-i Mutlakdur
8 Virdi hakk-ı edâyı ma’nâya Kavl-i Bâkî ki mâ-bihi’l-hakdur
-1 6 3 -
Mef’ûlü fâ’ilâtü mefâ’îlü fâ’ilün
1 Kaşuñ kemânı kendüyi haylî gerer çeker Korkum bu sîne tîr-i müjeñden zarar çeker
2 Hûrşîd esîr-i ‘aşkuñ olupdur eşi’adan Boynında tavk-ı şevk ile zencîr-i zer çeker
3 Mihnet-sarây-ı dehre gelüp ‘ayş u nûş iden Bir dem hoş olsa bir nice gün derd-i ser çeker
4 Açılma câm-ı bâde-i gül-gûna goncavâr Nâzüklük ile la’l-i lebüñden haber çeker
5 Bâkî hemîşe gör bu hum-ı nîl-gûnı kim Dürd-i belâ vü derdini merd-i hüner çeker
-1 6 4 -
Fe’ilâtün mefâ’ilün fe’ilün
149
1 Çarh-ı gaddârda vefâ n’eyler
Kâse-i ser-nigûnda mâ n’eyler
2 Cevr-i ağyârdur belâyı iden Yogsa yâr itdügi cefa n’eyler
3 Gelemez bezm-i ‘ayşa vâ’iz ü şeyh Bunda nâ-sâz u nâ-sezâ n’eyler
4 Bî-riyâdur bisât-ı ‘ayş u safâ Sahn-ı cennetde bûriyâ n’eyler
5 Seni hüşyâr yazdılar beni mest Kalem-i sun’da hatâ n’eyler
6 Düşdi Bâkî belâlalara dimedüñ ‘Aceb ol derde mübtelâ n’eyler
-165-
Mefâ’îlün mefâ’îlün mefâ’îlün mefâ’îlün
1 Göñül Yûsuf gibi çâh-ı zenahdânuñda kalmışdur Halâs eyle benüm şâhum ki zindânuñda kalmışdur
2 Metâ’-ı vasluña cândan hırîdâr olmak ister dil Hemân ey hvâce ancak şübhe hicrânuñda kalmışdur
3 Begüm merdümlik it kendü ciger-gûşeñ gibi besle Yaşum tıfl-ı yetîmüñdür ki dâmânuñda kalmışdur
4 Benüm’çün acıyup aglar görenler zahm-ı şemşîrüñ Baña itdüklerüñ ey hûnî hep yanuñda kalmışdur
5 Re’îs-i bahr-i nazm olduñ bu gün ‘âlemde ey Bâkî Gazel dimek senüñ tab’-ı dür-efşânuñda kalmışdur
- 1 6 6 -
Mefâ’îlün mefâ’îlün mefâ’îlün mefâ’îlün
1 Kaçan kim nâz ile reftâr iderler serv-kâmetler Kopar ‘âşıklaruñ başına ol demde kıyâmetler
2 Benüm bilmezdi kimse ‘âşık-ı şeydâlıgum hergiz Tenümde tâze tâze yakmasam dâg-ı mahabbetler
150
3 Koyup nâmûs ile ‘ârı düşüp kûy-ı harâbâta Yürür çâk-i girîbân olup erbâb-ı melâmetler
4 Olur mıydum gehî giryân gehî sûzân gehî nâlân Felek âyînesi göstermeyeydi dürlü sûretler
5 Birine beñzemez ben sevdügüm dil-dâr hüsn ile Cihân içinde çokdur Bâkıyâ gerçi ki âfetler
-167-
Mefâ’îlün mefâ’îlün mefâ’îlün mefâ’îlün
1 Ne sâkîdür lebüñ gam bezmine yaşum şarâb eyler Ne âteşdür mahabbet odı kim bagrum kebâb eyler
2 Ne ser-keş servdür kaddüñ benüm ey nahl-i büstânum Cemâlüñ nûrına zülf-i şebâsâsın hicâb eyler
3 Na’îm-i vuslat añsam dûzah-ı hecre salar cânum Baña bî-mûcib ol kaddi kıyâmet çok ‘azâb eyler
4 Hisâb olmaz benüm yolında cânlar virdügüm ammâ Baña bir bûse virse kendü yüz kerre hisâb eyler
5 Yitişgil ölmedin ey cân tabîbi dest-gîr ol kim
Bedenden cân-ı Bâkî turmayuben ıztırâb eyler
-168-
Fâ’ilâtün fâ’ilâtün fâ’ilâtün fâ’ilün
1 Kevkeb-i bahtum benüm bürc-i hilâl üstindedür Âfıtâb-ı tâli’um her gün zevâl üstindedür
2 Mihnet ü züll ü belâ ehline vasl izhâr idüp Derd ü gam şerhinde tab’um kîl u kâl üstindedür
3 Devlete meyl eylemez dânâ-yı mahmiyyü’l-cenâb Kim bilür bir ândur ol da intikâl üstindedür
4 Mansıb-ı ‘izz ü ‘alâ’ikdan ‘alâka kat’iden Merd-i dânâdur be-gâyet hüsn-i hâl üstindedür
5 Yire geçse yiridür ehl-i fazîlet çünki âh ‘İzz ü câhuñ hâr u has deryâ-misâl üstindedür
151
6 ‘Unfuvân-ı sıhhate ey Bâkî magrûr olma kim Lâ-cerem her hayy-i dânâ irtihâl üstindedür
- 1 6 9 -
Mefâ’ilün fe’ilâtün mefâ’ilün fe’ilün
1 İçilse bâde lebüñsüz harâreti yokdur Şeker yinilse sözüñsüz halâveti yokdur
2 Egerçi ‘ar’ar-ı bâguñ bülend kâmeti var Nihâl-i kaddüñe nisbet letâfeti yokdur
3 Hevâ-yı kâküli bir yaña bir yaña zülfi Başumda derd ü belânuñ nihâyeti yokdur
4 Sipâh-ı gam n’ola ayaklar ise ‘uşşâkı Ra’iyyetine o şâhuñ ri’âyeti yokdur
5 Çemende goncaya bakup dimiş bir ehl-i nazar O yâruñ agzına nisbet tarâveti yokdur
6 Cihânda derd ü belâñı çeker gider Bâkî Ölürse dünyede senden ferâgati yokdur
-170-
Mefâ’îlün mefâ’îlün mefâ’îlün mefâ’îlün
1 Degül pehlû efendi cism-i pâküñ bir içim sudur Miyânuñ havz-ı sîmîn içre düşmiş sanki bir mûdur
2 Degüldür la’l-i nâbuñda görinen sîm dendânuñ Dizilmiş hokka-i yâkût-ı ahmer içre lü’lûdur
3 Siyeh zülfeynüñi sihr ile çeşmüñ gösterür su’bân Ruhuñda hâlüñ âteşler saçar ol ‘ayn-i câdûdur
4 Didüm müşgîn saçuñ mıdur mu’attar iden âfâkı Perîşân eyleyüp kâküllerini didi kim budur
5 O şâhuñ dergeh-i pâkinde hidmet kılmada Bâkî Gözi sakkâ yaşı âb-ı revân müjgânı cârûdur
-171-
Mef’ûlü mefâ’îlün mef’ûlü mefâ’îlün
152
1 Âlâyiş-i dünyâdan el çekmege niyyet var Yakında ‘adem dirler bir şehre ‘azîmet var
2 Uçdı bu fezâlardan mürg-i dil-i nâlânum Ârâm idemez oldum efkâr-ı seyâhat var
3 Nûş eylese bir ‘âşık tâ haşre dek ayılmaz Bezm-i feleküñ bilmem câmında ne hâlet var
4 Bu hâlet ile ey dil sag olmada ‘âlemde Derd ü gam-ı dil-ber ile ölmekde letâfet var
5 Gitdükçe harâb eyler mülk-i dil-i vîrânı Dehrüñ bu cefâsından bir şâha şikâyet var
6 Ser terkine kâ’ildür dünyâya göñül virmez Terk ehlinüñ ey Bâkî başında sa’âdet var
-172-
Fe’ilâtün fe’ilâtün fe’ilâtün fe’ilün
1 Göñlümi bende çeken kâkül-i pür-tâb nedür Cânuma hurde geçen gevher-i nâ-yâb nedür
2 Başuma ‘ayn-i belâdur şeb-i hecrüñde gözüm Ne görür rûz-ı visâlüñ ne bilür hvâb nedür
3 Seng-i cevrüñle ne dem dökse göñül şîşesini Gözlerümden dökilür katre-i nâ-yâb nedür
4 Bahr-i ‘aşk içre şinâver geçinenler ne bilür Düşmese çâh-ı zenahdânuña gird-âb nedür
5 Nûr-ı Hakdur çü mezâhirdeki eşya Bâkî Görinen arada bu sûret-i esbâb nedür
-173-
Mefâ’îlün mefâ’îlün mefâ’îlün mefâ’îlün
1 Gönül câm-ı lebüñle sâkıyâ âvâre düşmişdür Görelden çeşm-i mestüñ hâne-i hammâre düşmişdür
2 Belâ ‘âşıklara rûz-ı ezelde kısmet oldukda Tabîbüm derd-i hicrânuñ dil-i bîmâre düşmişdür
153
3 Benefşe kendüyi zülfüñe teşbîh itse incinme Ki ol bir şâhid-i kâşânedür bâzâre düşmişdür
4 Ser-i zülfüñle zencîrin sürer dîvânedür sünbül Gam-ı hâlüñle yanup lâleler kühsâre düşmişdür
5 Meded Bâkîye ey pîr-i mugân bir cür’a himmet kıl Elin alup ayaklandur ki ol bî-çâre düşmişdür
-174-
Fâ’ilâtün fâ’ilâtün fâ’ilün
1 Sevdügüm kadd-i bülendin gösterür Hûb olan elbette kendin gösterür
2 Dil-rübâlar mâ’il-i ‘uşşâk olur Bir birine derd-mendin gösterür
3 Âşık oldum bir sipâhî-zâdeye Hışm idüp baña levendin gösterür
4 Yügrük atuñ kılıcuñ keskin didüm Gâh tîgın geh semendin gösterür
5 Bâkî Mecnûnuñ olupdurur didüm Ol saçı Leylâ kemendin gösterür
-175-
Fe’ilâtün fe’ilâtün fe’ilâtün fe’ilün
1 Serv ile kâmetüñe kimse dimez hem-serdür Müntehâ kâmetüñ andan dahı bâlâterdür
2 Gül dirin gülmez açılmaz baña ol gonca-dehen Gâlibâ hep yüzine gül didügüme terdür
3 Seyr-i deryâya ne hacet dem-i sahrâ geldi Gûyiyâ sahn-ı çemen şimdi yem-i ahdardur
4 N’ola gül şevkine çalup çagurursa bülbül Mutrıbâ ol dahı başka başına mehterdür
5 Şöyle şol kan olacagı bize sunsun Bâkî Nev-bahâr irdi gedâlar içecek demlerdür
154
-176-
Fâ’ilâtün fâ’ilâtün fâ’ilâtün fâ’ilün
1 Nâr-ı hecrüñle olan sînemde yir yir dâglar Hâlüme rahm itdüginden dem-be-dem kan aglar
2 Şöyle beñzer mübtelâdur bir perî dîdârına Eşk-i ‘âşık gibi aglayup akar ırmaglar
3 Düşeli şîrîn lebüñ sevdâsına cânâ göñül Hoş gelür Ferhâdveş ben nâ-tevâne taglar
4 Gûyiyâ yir yir açılmış lâlelerdür hâkde Sîne üstinde görinen tâze tâze dâglar
5 Başını alur giderdi Bâkî derdüñden senüñ N’eylesün ey serv-kad ümmîd-i vasluñ baglar
- 1 7 7-
Fe’ilâtün fe’ilâtün fe’ilâtün fe’ilün
1 Ne revâdur ki müjeñle kaşuñ el bir ideler Beni öldürmek içün re’y ile tedbîr ideler
2 Müşg ü ‘anber ezilürken göricek kâkülüñi Yine anlar başuñ üstinde senüñ yir ideler
3 Zahm-ı tîr-i müjeñ ile ger ölem ey kaşı ya Üstühânum alalar kavs ile zih-gîr ideler
4 Beni öldürmege gel ey püser ihmâl itme Atalar dimediler hayr işi te’hîr ideler
5 Görse seyrinde seni bir gice nâ-geh Bâkî Hep mu’abbirler anı vuslata ta’bîr ideler
-178-
Fâ’ilâtün fâ’ilâtün fâ’ilâtün fâ’ilün
1 Başdan meclisde sâkîler karârum aldılar Çekdiler evvel elümden ihtiyârum aldılar
2 Hâr-ı hecrüñde görüp hâlüm baña öykündiler Bülbülân-ı bâg-ı ‘âlem âh u zârum aldılar
155
3 Zâglar bir kebk-i ra’nâdan üşüp ayırdılar Şâh-bâz-ı ‘aşk iken elden şikârum aldılar
4 Saff-ı müjgânın görüp ol şâha dil virdüm hemân Tûp-ı gabgabla beden gibi hisârum aldılar
5 Sîneme çeksem elifler dâglar yaksam n’ola Bâkıyâ bir serv-kâmet gül-’izârum aldılar
-179-
Mefâ’îlün mefâ’îlün fa’ûlün
1 Hayâlüñ ‘âşıka eglence besdür Visâlün istemek zâ’id hevesdür
2 Ucından zülfüñüñ çok baş kesildi Meded ‘ömrüm anı bir pâre kesdür
3 N’ola ger sohbetine tâlib olsak Katı şevk ehlidür ehl-i nefesdür
4 ‘İzâruñda şehâ hâl-i siyâhuñ Şeker üstine konmış bir megesdür
5 Ser-i kûyuñdaki efgân-ı Bâkî Hicâzuñ kâfilesinde ceresdür
-180-
Mef’ûlü fâ’ilâtü mefâ’îlü fâ’ilün
1 Nat’-ı zemîne at salıcak fâris-i bahâr Düşdi şükûfeler hep öñine piyâdevâr
2 Sildi süpürdi sahn-ı çemende gubârı bâd Yeldi yopurdı turmadı ferrâş-ı rûzgâr
3 Tâvûsvâr cilveler itmekde bâgda Gûyâ ki nev-’arûsa dönüpdür şükûfezâr
4 ‘Ayşuñ zamânı ‘işretüñ eyyâmıdur diyü ‘İşretgeh-i çemende salar ellerin çenâr
5 Sahn-ı çemende servi kenâr eylesem diyü Dökilmede saçılmada etrâfa cûybâr
156
6 Sen hâr ile salınmada gülzâr-ı dehrde Ben zâr olam reva mıdur ey serv-i gül-’izâr
7 Bâkî bu demde seyr-i gülistân idenlerüñ Ayagına çemen zer ü gevher ider nisâr
-181-
Mefâ’îlün mefâ’îlün mefâ’îlün mefâ’îlün
1 Bahâr eyyâmı geldi tâze ‘âşıklık zamânıdur Sular cûş itdügi demdür bulanıklık zamânıdur
2 Çemende su gibi sûfî şarâb içmek gerek şimdi Behey sûfî bu mevsimler ne ayıklık zamânıdur
3 Müdâm içen münâfıkdur dimiş minberde bir vâ’iz Ne çâre hey müselmânlar münâfıklık zamânıdur
4 Açılsun göñlümüz sâkî kadeh şun var ise bâkî Temâşâ eyle âfâkı çü açıklık zamânıdur
5 Senüñ nazm-ı ciger-sûzuñ tutupdur dehri ey Bâkî Gözin açsun kamu şâ’ir uyanıklık zamânıdur
-182-
Fâ’ilâtün fâ’ilâtün fâ’ilâtün fâ’ilün
1 Oklaruñ kim tende zahm-ı hûn-feşâna girdiler Öldürüp ben hasteyi yok yire kana girdiler
2 Gözlerüñ sabr u karâr u ‘aklı târâc itdiler Şol ha-râmîler gibi kim kârbâna girdiler
3 Cân evinden hânmânum aldı düzd-i gamzeler
Olmadı hîç kimse vâkıf nâzükâne girdiler
4 Sîm-tenler cûybâr-ı eşkümi akıtdılar Der-kenâr olmag içün âb-ı revâna girdiler
5 Halka-i zikre girüp ‘âşıklar itdiler semâ’ Ehl-i diller ‘aşk odına yana yana girdiler
6 Sîne-i pür-dâğ-ı Bâkîde gezer nâveklerüñ Serv-kadler gonca-femler gülsitâne girdiler
157
-183-
Fâ’ilâtün fâ’ilâtün fâ’ilâtün fâ’ilün
1 Meclisüñde şol ki dâ’im sâkıyâ sagar çeker Hayl-i gam tâlânına her cür’ası leşger çeker
2 Mâ’î câmen üzre şemşîrüñ takınsan nâz ile San melekler âsmâne ey kamer ejder çeker
3 Gül-şen-i bâğ-ı mahabbetde diker taze nihâl Her elif kim sîneme ol kâmeti ‘ar’ar çeker
4 Kâtib-i gam nâme-i a’mâl-i ‘aşkum yazmaga Tîg-i dil-ber şerhalardan sîneme mıstar çeker
5 Çarh bir sarrâfdur mihr ile meh mîzân aña Çâr-sûy-ı dehr içinde gice gündüz zer çeker
6 Gülsitân-ı tende oldı çeşm-i pür-hûn bâğbân Hâk-pâye tuhfe ey gonca gül-i ahmer çeker
7 Bâkıyâ gökde şihâb atılmadı Mirrîh-i çarh Rûy-ı yâre öykünür diyü mehe hançer çeker
-184-
Fe’ilâtün fe’ilâtün fe’ilâtün fe’ilün
1 Ehl-i diller şiken-i zülfüñe şebbû didiler ‘Âlemi kıldı mu’attar nice şeb bu didiler
2 Götürüp ayağı rindân-ı selef kesretden Çekdiler câm-ı fenayı bize yâ Hû didiler
3 Nâfeye beñzedicek hâlüñi erbâb-ı nazar Nergis-i mestüñi yâd eyleyüp âhû didiler
4 Ölmedin yoluña cân virmege ‘ahd itmiş idüm Şol zamân ‘âlem-i ervâha ki mûtû didiler
5 Gördiler hançerüñüñ zahmı virür câna hayât ‘Âşık-ı teşne-cigerler bir içim su didiler
6 İltifâtuñ göricek Bâkîye kapuñda şehâ Hased ehli nice bir bunda gelür bu didiler
-185-
158
Mefâ’îlün mefâ’îlün mefâ’îlün mefâ’îlün
1 Lebüñle çeşmüñe ‘âlem bizi dil-dâdedür dirler Su sorsak pür-humâr ancak su içsek bâdedür dirler
2 Nihâl-i serv-i bâlâñuñ görenler ‘aksini suda Ayaguñ öpmege düşmiş saña üftâdedür dirler
3 Sözüm vasf-ı leb-i la’lüñle hem rengîn ü hem şîrîn ‘Adûlar nükteyi fehm eylemezler sâdedür dirler
4 Kapuñda hâk-i râh olmak baña va’llâhi rif’atdür Egerçi kim beni düşkün sanup üftâdedür dirler
5 Ruhuñ vasfıyla Bâkînüñ görüp güftâr-ı rengînin Nazardan düşmesün lutf eyle merdüm-zâdedür dirler
-186-
Mefâ’îlün mefâ’îlün mefâ’îlün mefâ’îlün
1 Dil-i mahzûna vuslatdan firâk-ı dil-rübâ yigdür Cihânda yâr-i hâdisden kadîmî âşinâ yigdür
2 Kapuñda kullara zulm ü cefâ itme vefâ eyle Benüm şâh-i cihân-tâbum kerem eyle vefâ yigdür
3 Ayak basmak ne lâzım meclis-i ‘uşşâka ey sûfî Rakîb-i bed-likâ ile ırakdan merhabâ yigdür
4 Dilâ bir nev-cevânı sev vefası olsun olmasun Cihânda ‘aşksuz olmakdan ise mübtelâ yigdür
5 Güşâde olmaga dem-beste iken gonca-i hâtır Elüñde gül gibi câm-ı şarâb-ı dil-güşâ yigdür
6 Şeb-i fürkatde ey Bâkî tülû’-ı mihr-i enverden
Bu göñlüm hanesin rûşen iden ol meh-likâ yigdür
-187-
Mefâ’îlün mefâ’îlün mefâ’îlün mefâ’îlün
1 Öper meclisde la’l-i dil-beri peymâneler vardur Sunar destin ser-i zülf-i nigâra şâneler vardur
2 Cihâna savt-ı zencîr-i cünûnı gulgule salmış
159
Bu gün vîrânelerde ey perî dîvâneler vardur
3 Seg-i kûyuñ sifâlin sâgar-ı Cemşîde virmezler Hârâbat illerinde sâkin-i mey-hâneler vardur
4 Sevâd-ı çeşm-i havrâya degişmez âdem ey sûfî Saçılmış hırmen-i hüsninde yâruñ dâneler vardur
5 Sipihrüñ bu tokuz peymânesin bir demde ey Bâkî Mahabbet meclisinde nûş ider mestâneler vardur
-188-
Fe’ilâtün fe’ilâtün fe’ilâtün fe’ilün
1 Mest olup ‘âşık-ı rüsvâ yakasın çâk eyler Düşüben kûy-ı harâbâta özin hâk eyler
2 Bilmezem nice göreyüm ben o mâhuñ yüzini Bakıcak gün yüzine gözümi nemnâk eyler
3 Sûziş-i ‘aşkuñ ile âh idicek ben her dem Şerer-i âteş-i dil ‘azmini eflâk eyler
4 Dil-i dîvâne senüñ görmeyeli zülf ü ruhuñ Sanma cânâ giceden gündüzi idrâk eyler
5 Görüp agyâruñ elinde ayagın dildâruñ Bâkî gamdan çeküben yakasını çâk eyler
-189-
Fe’ilâtün fe’ilâtün fe’ilâtün fe’ilün
1 Nazm-ı rengînüme kim vasf-ı leb-i dil-berdür Diyemez kimse nazîre katı rengînterdür
2 Gonca mecmû’asınuñ her varak-ı rengîni Vasf-ı la’l-i leb-i dildâruma bir defterdür
3 Görmedin dîde yüzin oldı göñül âşüfte Göñlüme çeşm-i güher-bâr bu yüzden terdür
4 Sanki kûyuñda felek encüm-i seyyâre ile Bir nice ahker ile tûde-i hâkisterdür
5 Bâkıyâ duhter-i rez girdi yine meydâne
160
Ayagın kim çekebilürse er oglı erdür
-190-
Mefâ’îlün mefâ’îlün mefâ’îlün mefâ’îlün
1 Dehân-ı gonca-i hamrâda gûyâ jâleler yir yir Olupdur la’l-i dil-berde dilâ tebhâleler yir yir
2 Dilerlerse dür-i dendân-ı la’l-i dil-beri ey dil Revâdur âşinâlar bahr-i ‘aşka talalar yir yir
3 Görenler ruhlaruñda halka halka zülfüñi dirler Meh-i bedr ile san kim cem’ olupdur hâleler yir yir
4 Görinen cism-i zerdümde degüldür dâg-ı hûn-âlûd Bitüpdür sahn-ı sahrâ-yı belâda lâleler yir yir
5 Kaçan mestâne gezsen çâr-sûy-ı dehri ey Bâkî Olur ol demde peydâ her tarafdan nâleler yir yir
ZÂ’
-191-
Fâ’ilâtün fâ’ilâtün fâ’ilâtün fâ’ilün
1 Biz ki tab’-ı pâk ü kalb-i pür-safâya mâliküz Gûyiyâ Âyîne-i ‘âlem-nümâya mâliküz
2 Hânmânı n’eylerüz bu günbed-i mînâda biz ‘Âlemüñ sultânıyuz sırça sarâya mâliküz
3 Cismümüz şekl-i murakka’dur ser-â-ser dâgdan Şimdilik ‘âlemde bir kühne kabâya mâliküz
4 Yaşumuz deryâlara döndürdi cevr-i rüzgâr Hâliyâ ey mâh-rû bahr-i belâya mâliküz
5 Yakdı yandurdı gamuñda dûstum düşmen beni Didi kim biz dûzah-ı cevr ü cefâya mâliküz
6 Tîre-dildür lâle-i Nu’mânı ‘arz itmeñ bize Gül gibi câm-ı şarâb-ı dil-güşâya mâliküz
7 Ser-firâz olsak bu devr içre ‘aceb mi Bâkıyâ Biz sürâhîveş bu gün rengin edâya mâliküz
161
-192-
Mef’ûlü fâ’ilâtü mefâ’îlü fâ’ilün
1 Fermân-ı ‘aşka cân ile var inkıyâdumuz Hükm-i kazâya zerre kadar yok ‘inâdumuz
2 Baş egmezüz edânîye dünyâ-yı dûn içün Allâhadur tevekkülümüz i’timâdumuz
3 Biz müttekâ-yi zer-keş-i câha tayanmazuz Hakkuñ kemâl-i lutfınadur istinâdumuz
4 Zühd u salâha eylemezüz ilticâ hele Tutdı egerçi ‘âlem-i kevni fesâdumuz
5 Meyden safâ-yı bâtın-ı humdur garaz hemân Erbâb-ı zahir añlayamazlar murâdumuz
6 Minnet Hudâya devlet-i dünyâ fenâ bulur Bâkî kalur sahîfe-i ‘âlemde adumuz
- 1 9 3 -
Mef’ûlü fâ’ilâtü mefâ’îlü fâ’ilün
1 ‘Âlemde zerre deñlü degülken vücûdumuz Müşkil budur ki zerreden artuk hasûdumuz
2 Evtâr-ı çeng-i bezm-i safâdur sanur gören Künc-i belâda gözden akan iki rûdumuz
3 Tâc-ı zümürrüdî görinür var ise meger Bâlâ-yı serde illere dûd-ı kebûdumuz
4 Zer-beft câme geydi ser-â-ser sanur gören İtse ihâta cismümüzi yanar odumuz
5 Bâkî metâ’-ı nazm ile bâzâr-ı dehrde Cevr-i li’âm u mihnet-i eyyâm sûdumuz
-194-
162
Fe’ilâtün fe’ilâtün fe’ilâtün fe’ilün
1 Dehen-i goncada ol la’l-i şeker-bâr olmaz Bülbül-i bâgda bu lezzet-i guftâr olmaz
2 Bulmadum câna gamuñ gibi muvâfık mahrem Çok olur yâr velî yâr-ı vefâdâr olmaz
3 Nice pinhân ideyin sînede dâg-ı ‘aşkuñ Gül gibi zâhir olan nesneye inkâr olmaz
4 İde gör var ise lutfuñ beni söyler sanma Gencdür nakd-i visâlüñ aña ikrâr olmaz
5 Şöyle nâz uyhusına varmış o yâr ey Bâkî Ki cihân halkı figân eylese bî-dâr olmaz
-195-
Mefâ’îlün mefâ’îlün mefâ’îlün mefâ’îlün
1 Dilâ bezm-i cihânda kimse âhir pâydâr olmaz Müdâm elden koma ayagı fursat ber-karâr olmaz
2 Sakın Mecnûnı sanmañ ehl-i ‘aşkuñ ihtiyârıdur Güzel sevmekde zîrâ kimseye hîç ihtiyâr olmaz
3 Kenâr itsem diyen ol gevheri ka’r-ı yem-i gamdan Kenâra çıkmasun hergiz ki gevher der-kenâr olmaz
4 Ne kanlar agların hecrinde yâruñ derd-i fürkatden ‘Aceb bir dem mi vardur çeşm-i pür-hûn eşk-bâr olmaz
5 Ol âhûyı saña sayd ola sanma iltiyâmından Öñüñce kaçar ammâ Bâkıyâ âhir şikâr olmaz
- 1 9 6 -
Mefâ’îlün mefâ’îlün mefâ’îlün mefâ’îlün
1 Gören dil ân-ı hüsnin va’de-i cânâne katlanmaz
Belî âşıkda sabr olmaz göñül ol âne katlanmaz
2 Hevâdan men’ider pendüñi muhkem sanma ey zâhid Kırar zencîr-i pûlâdı dil-i dîvâne katlanmaz
3 Nasîhat diñlemez tâlib olınca şevk-i dil gâlib Vücûdın şu’le-i şem’a salar pervâne katlanmaz
163
4 Göñül çeng-i mahabbetde yine şabr itse mümkindür Reg-i cân lîk zahm-i nâhun-ı hicrâne katlanmaz
5 Yiter hatt u ruh-ı sâkî bu bezme zînet ey Bâkî Kadeh nûş it ki dil vakt-i gül ü reyhâne katlanmaz
-197-
Fe’ilâtün mefâ’ilün fe’ilün
1 Her nefes dûd-ı âha mensûbuz Ya’nî dûd-ı siyâha mensûbuz
2 Tûtiyâ-yı basar letâfetde Yine bir hâk-i râha mensûbuz
3 Kevkeb-i bahtumuz sa’îd olmaz Çünki baht-ı siyâha mensûbuz
4 Gayra baş egmesek ‘aceb midür İşigi secdegâha mensûbuz
5 Yakamaz bedr-i âfitâb-ı sitem Bir yüce bârgâha mensûbuz
6 Cünd-i gam şâhısın ne gam Bâkî Bunca hayl ü sipâha mensûbuz
-198-
Mefâ’ilün fe’ilâtün mefâ’ilün fe’ilün
1 Bisât-ı ‘ayşa kadem basdı nâz ile nev-rûz Şükûfe perde-sarây-ı ‘ademden itdi bürûz
2 Ne hûb-dem ne kıyâmet-zamân olur bu kim Nücûm indi yire yir yüzine çıkdı künûz
3 Hemîşe hurrem ü handân elinde sâgar-ı zer Felekde olmaya gün gibi rind-i ‘âlem-sûz
4 Togarsa matla’-ı subh-ı safâdan ol meh-rû Zehî sitâre-i ferhunde tâli’-i fîrüz
5 Henüz gonca murâkıb derûn-ı perdede gül Ümîd bu ki ide ‘an-karîb keşf-i rümûz
6 Cemâl-i yâre nazar kıl derûnuñ it rûşen Ki nûr-bahşdur ol tal ‘at-i cihân-efrûz
164
7 Derûna tâb-ı ruhi düşmeyince ey Bâkî Ne câm-ı sâfda buldum safâ ne sâzda sûz
-199-
Mefâ’îlün mefâ’îlün mefâ’îlün mefâ’îlün
1 Eger biñ zahm ura gamzeñ ten-i curyâne incinmez Ucından tek hemân bir hisse çıksun câne incinmez
2 Gam u gussa dil-i ‘uşşâka yârân-ı safâdandur Göñül hazz eyler anlardan kişi yârâne incinmez
3 Dil-i sad-çâk o mûy-ı müşg-bûnuñ bendine kalmaz Çeker zülf-i dil-âvîzüñ cefâsın şâne incinmez
4 Döker ‘âşık yoluñda dâne dâne gevher-i eşki Yatur hâk-i mezelletde yine bir dâne incinmez
5 Zebân-ı ta’n-ı a’dâdan perîşân olma ey Bâkî Hezârân tîşe-i âzâr ururlar kâne incinmez
-200-
Fe’ilâtün mefâ’ilün fe’ilün
1 Dil teb-i hecr-i yâre katlanmaz Kimse ihrâk-i nâre katlanmaz
2 Rind olan câm alur eline müdâm Lâleveş nev-bahâre katlanmaz
3 Gül-i maksûd ele getürmez o kim Zahmet-i zahm-ı hâre katlanmaz
4 Kullanur zevrak-ı meyi sâkî Çekdürür rûzgâre katlanmaz
5 Tevbe âsân idi velî ‘âşık Bâde-i hoş-güvâre katlanmaz
6 Belki dil sabr ideydi ammâ ‘ömr Va’de-i vasl-ı yâre katlanmaz
7 Bir çakım kav olur gamuñda göñül Tutışur bir şirâre katlanmaz
165
8 Sözi vâ’iz dırâz ider ‘ârif Ol asıl yâdgâra katlanmaz
9 Neye dirlerse katlanur Bâkî Mihnet-i intizâre katlanmaz
-201-
Mef’ûlü mefâ’îlü mefâ’îlü fa’ûlün
1 Feryâduma ol kâmeti şimşâd yitişmez Beñzer ki anuñ gûşına feryâd yitişmez
2 Ser-menzile ‘uşşâk irişür cümleden evvel Ol mertebeye sa’y ile zühhâd yitişmez
3 Âhumdan öñürdi yitişür kapuña eşküm Germiyyet ile şöyle gider bâd yitişmez
4 Yollarda kalur râh-rev-i Ka’be-i vasluñ ‘Ömr âhir olur mevt irişür zâd yitişmez
5 Bu ‘arsada Bâkî nice üstâda yitişdi ‘Â-lemde bu gün aña bir üstâd yitişmez
-202-
Müfte’ilün mefâ’ilün müfte’ilün mefâ’ilün
1 Gûş senüñ haberlerüñ almaga olsa çâremüz Kâş kulagumuz kadar eyleyelerdi pâremüz
2 Çeşm-i sitâre gibi biz alçaga nâzır olmazuz Himmetümüz bülenddür kaddüñedür nezâremüz
3 Nevbet-i iştihârumuz bâm-ı felekde çalınur Gulgule saldı ‘âleme velvele-i nekâremüz
4 Dilde hırâş-ı hâr-ı gam dîdede eşk dem-be-dem ‘Arz olınur cenâbuña gizlümüz âşikâremüz
5 Dâg-ı siyâh-ı sinemüz örtile mevc-i eşk ile Bir gün ola ki Bâkıyâ görmeye kimse karamuz
-203-
166
Fe’ilâtün fe’ilâtün fe’ilâtün fe’ilün
1 Gerçi dil turrañ elinden yakasın kurtaramaz Ruhuña meyl idene zülf-i siyâh el karamaz
2 Âşıkı şürb-i müdâm eylese ma’zûr tutuñ Gözine gelmiyecek sevdügine yalvaramaz
3 Her perî-rûnuñ olur meyli rakîb-i dîve Cân u dil virmek ile bunlara âdem yaramaz
4 Şâneden zahm irişür diyü dil-i mecrûha Sakınur hâtır-ı âşüfteyi zülfın taramaz
5 Harem-i vuslatuña izn-i şerîf olmayıcak İşigüñ Ka’besine Bâkî-i bî-dil varamaz
-204-
Fe’ilâtün fe’ilâtün fe’ilâtün fe’ilün
1 Derd ü gam bezmine kaddüm gibi bir çeng olmaz Nâylar nâlelerüm sâzına âheng olmaz
2 Kankı gündür ki senüñ seng-i gamuñ zahmından Günbed-i çarh-ı felek başumuza teng olmaz
3 Olamaz meşreb-i rindâna muvâfık şol kim Câmveş bâde-i gül-gûn ile hem-reng olmaz
4 İçeyin ‘âleme rüsvây olayın n’olsa gerek ‘Âşıkam ‘âşık-ı bed-nâma gam-ı neng olmaz
5 Âl ile ruhlaruñ alsun dil-i Bâkîyi hemân Aña ey şûh-ı cihân böyle güzel reng olmaz
-205-
Fe’ilâtün fe’ilâtün fe’ilâtün fe’ilün
1 Kızarur bâdeden ol nergis-i mestâne biraz Mey-i nâb içse gözi mâ’il olur kana biraz
2 Çekemez kimse ayagum diyü lâf urma iñen Sâkıyâ elleşelüm gel berü meydâne biraz
3 Câna kâr eylemesün dârû-yı kattâl-i gamı Mey-i gül-gûn içelüm bârî hakîmâne biraz
167
4 Behremend eyler idi bûs-ı lebüñden cânı Dönmese tursa eger ‘ahdine peymâne biraz
5 Nice bir dagdaga-i bahs u cidâl ey Bâkî Varalum ‘ayş idelüm meclis-i rindâne biraz
-206-
Fâ’ilâtün fâ’ilâtün fâ’ilâtün fâ’ilün
1 Var mı bir dîvâne kim geşt-i beyâbân istemez ‘Uzlet idüp halkdan bir beyt-i ahzân istemez
2 Fakr küncin ihtiyâr itdi şu kim kâni’ olur Şem ‘ası şems olsa bakmaz tâk-ı eyvân istemez
3 Dûd-ı âhın serv idüp kanlu yaşın gülşen bilen Eylemez serve nazar seyr-i gülistân istemez
4 Hoş gelür aña rebâb âvâzesi gavgâsı yok Pâdişâh-ı ‘aşk olanlar kûs-ı hâkân istemez
5 Derd-i yâr ile şunuñ kim başı hoşdur Bâkıyâ Ölmege cânlar virür derdine dermân istemez
-207-
Mef’ûlü fâ’ilâtü mefâ’îlü fâ’ilün
1 Ancak rakîb cevri degül infi’âlümüz Hat geldi la’l-i yâre odur bu melâlümüz
2 Bend-i belâdan olmaduk âzâd bir nefes Zülfüñ hevâsı olalı dilde hayâlümüz
3 Gîsûlaruñ firâkı helâk eyledi bizi Boynuña alma ey saçı Leylâ vebâlümüz
4 Vasf ideli miyân u lebin ol perîveşüñ Nâzük hayâl ile añılur kîl ü kâlümüz
5 Geh şi’r ü geh gazel diyü dildâra Bâkıyâ ‘Arz iderüz nezâket ile hasb-i hâlümüz
SİN
-208-
168
Mefâ’îlün mefâ’îlün mefâ’îlün mefâ’îlün
1 Gel ey sâkî bulınmaz böyle ‘âlî dil-güşâ meclis Getür câm-ı musâffâyı kim olsun pür-safâ meclis
2 Piyâle ‘aksi mir’ât-ı felekde âfitâb olsun Fürûg-ı sâgar-ı sahbâdan olsun pür-ziyâ meclis
3 Şarâb Âb-ı hayât u câm-ı zerrîn âfitâb olsa Cinân içre gerekmez baña cânân olmasa meclis
4 Kadeh kan aglayup def sîne döger ney figân eyler Meger derd ü gam-ı ‘aşka olupdur mübtelâ meclis
5 Kadeh fıskıyye mey su halka-i rindân anuñ havzı Sarây-ı şevka şadırvan olupdur Bâkıyâ meclis
-209-
Mef’ûlü fâ’ilâtü mefâ’îlü fâ’ilün
1 Zülf-i nigâre şâneveş olursa dest-res Mikrâz gibi rişte-i peyvend-i gayrı kes
2 Kim gûş ururdı kavline meclisde def gibi Nây olmayaydı nâle-i ‘uşşâka hem-nefes
3 Guftâra kâdir olsa eger çalmasa dili Takrîr iderdi derd-i derûnum saña ceres
4 Bâzâr-ı dehr içinde gözüme tokınmadı Hâl-i ‘izâr-ı yâr gibi ‘anberîn meges
5 Bâkî hevâ-yı ‘aşk ne müşkil belâ imiş Benden nasîhat ister iseñ eyleme heves
-210-
Fe’ilâtün mefâ’ilün fe’ilün
1 Sînene ‘aşk ile elifler kes Bilsün ol servi sevdügüñ her kes
2 N'ola dilden figân u zâr itsem Dili ucından iñlemez mi ceres
3 Hâkümi kûy-ı yâre irgürdüñ Turma ey bâd-ı subh olup esen es
169
4 Oda yandı hezâruñ âhından Sanma zeyn oldı güller ile kafes
5 ‘Aşk yolında baş gide Bâkî Başdan gitmeye hevâ vü heves
-211-
Fâ’ilâtün fâ’ilâtün fâ’ilâtün fâ’ilün
1 Pür-hevâdur ney gibi ‘aşkuñla tab’-ı pür-heves Derd-i dilden bâ-haber ‘âlemde yok bir hem-nefes
2 Çâk çâk itsün beni şemşîr-i gamzeñ şâneveş Zülfüñe tek ‘âkıbet olsun müyesser dest-res
3 ‘Aşkuñuñ deryâsına nisbet vücûd-ı kâ'inât Mevc-i bahr-i bî-kerân üzre bir avuç hâr u has
4 ‘Âkil oldur gelmeye dünyâ metâ’ından gurûr Müddet-i devr-i felek bir demdür âdem bir nefes
5 Devr elinden Bâkıyâ gam çekme âlem böyledür Gül nasîb-i hâr u has bülbül giriftâr-ı kafes
-212-
Mef’ûlü fâ’ilâtü mefâ’îlü fâ’ilün
1 Hûn-ı kebûter ile pür olup yine kü'ûs Devr-i piyâle göstere mi dîde-i hurûs
2 Meclisde câm-ı la’l-i lebüñ vasfın eyledüm Tahsînler itdi cür’a bana kıldı hâk-bûs
3 Ruhsâr-ı şâf u pâki ham-ı zülf-i yârda Âyînedür ki deste vü pervâzı âbnûs
4 Câm-ı cihân-nümâ-yı cemâlin göreydi ger İtmezdi vaz’ -ı âyine ferzend-i Fîlekûs
5 Ebrû-yı ‘anberîn ile mihrâb-ı dîndür Ruhsâr-ı âteşîn ile ol kıble-i Mecûs
6 Evsâf-ı la’lüñ ile pür-efsûndur sözüm K’eyler okınsa çihre-i a’dâyı senderûs
170
7 Bâkî suhanda nevbet-i şâhî saña degüp Dehlûda gûş-ı Husreve irdi sadâ-yı kûs
ŞIN
-213-
Fâ’ilâtün fâ’ilâtün fâ’ilâtün fâ’ilün
1 Yazdı nakkâş-ı kazâ levh-i bahâristâne nakş Bagladı nev-rûzda bülbül bir üstâdâne nakş
2 Bulmaya ol hadd-i gül-gûn üzre hattuñ hâletin Müşg-i terden yazsalar berg-i gül-i handâne nakş
3 Âb-rûyuñdan irer âyîne-i hûrşîde tâb Tâb-ı zülfüñden düşer levh-i zamîr-i kâne nakş
4 İşigüñ hûn-âbe-i eşkümle reng-âmîz idi Yazmadın nakkâş-ı kudret bu bülend eyvâne nakş
5 Peyker-i zerd ü nizârum var iken ‘âkil midür Hey’et-i Mecnûn yazan sûretger-i dîvâne nakş
6 Rûy-ı zerd ü eşk-i hünînüñle ey Bâkî yüri Yaza gör hâk-i cenâb-ı Hazret-i Sultâne nakş
7 Şeh Selîm ol kim gubâr-ı na’l-i şeb-rengi yazar Safha-i ruhsâre-i hûrşîd-i nûr-efşâne nakş
-214-
Fâ’ilâtün fâ’ilâtün fâ’ilâtün fâ’ilün
1 Sîne-i ‘âşıkda sırr-ı la’l-i cânân gizlemiş Kân-ı ebdân içre ol kim cevher-i cân gizlemiş
2 Dilde şol ‘âşık ki sırr-ı ‘aşkuñ itmişdür nihân Gûşe-i vîrânede genc-i firâvân gizlemiş
3 Dilde mihr-i hâtem-i la’lün nihân itmiş rakîb Dîv işitdük bir zaman mühr-i Süleymân gizlemiş
4 Sîne çok seyr itdük ey dil var ise ol sîm-ber Sihr ile koynında kurs-ı mâh-ı tâbân gizlemiş
171
5 Bir sadefdür dürr-i evsâfuñla dîvânum benüm ‘Ârif almış koynına mânend-i ‘ummân gizlemiş
6 Hattınuñ pîrûzesin buldı çıkardı bâd-ı subh Zîr-i dâmânında ol zülf-i perişân gizlemiş
7 Biñ hicâb-ı kibriyâ ardında göstermez yüzin Kendüyi gözlerden ol sultân-ı hûbân gizlemiş
8 Hep mezâhir üzre zâhir çeşm-i nâzırdan nihân Kendü envârında kendin mihr-i rahşân gizlemiş
9 Nükte-i lâl-i revân-bahş ile ey Bâkî yine Zulmet-âbâd-ı midâduñ Âb-ı hayvân gizlemiş
-215-
Mefâ’îlün mefâ’îlün mefâ’îlün mefâ’îlün
1 Benem şol la’l-i mey-gûnuñ gamından eşki âl olmış Hârâbât ehline göñli şikeste bir sifâl olmış
2 Temâşâ kılmaga gülzâr-ı hüsn-i yâri bî-minnet Sevâd-ı dîde-i Mecnûn ruh-ı Leylâda hâl olmış
3 Te’âla’llâh ne ebrûlardur ol hüsn âfitâbında Gamından kâmeti mâh-ı şeb-efrûzuñ hilâl olmış
4 Yine ol gonca-leb bülbüllerüñ kanına girmişdür Güzellik var bu gün gâyet kızarmış al al olmış
5 Temennâ kılsa Bâkî sen şehüñ vaslın n’ola Hakdan Ne deñlüyse umar cândur tutalum kim muhâl olmış
-216-
Müstef‘ilün fa‘ûlün müstef‘ilün fa‘ûlün
1 Pâkîze-dil safâdan ruhsâr-ı yâre düşmiş Bir katre şeb-nem olmış bir lâlezâre düşmiş
2 Eşküm götürdi gitdi kûyına cism-i zerdüm Berg-i hazâne beñzer bir cûybâre düşmiş
3 Bûs u kenârun özler ‘aşkuñ gamında diller Zevrakları bu bahruñ hep ol kenâre düşmüş
4 Hâk-i harîm-i kûyuñ bir lâlezâre dönmiş Hûn itdügüñ cigerler hep pâre pâre düşmiş
172
5 Bundan ziyâde ‘âşık ferhunde-fâl olur mı Rûz-ı ezelde kur’a nakş-ı nigâre düşmiş
6 Kısmetde tîr-i ‘aşkun Bâkîye oldı rûzî Sehm-i sa’âdet ol gün ol dil-figâre düşmiş
7 Reşk eylesün zamâne Sultân Murâd Hâna Hep pertev-i sa’âdet ol kâmkâre düşmiş
8 Farkında ol siyeh per zıll-ı hümâya beñzer Hakkâ bu kim yaraşmış ol tâcdâre düşmiş
-217-
Fâ’ilâtün fâ’ilâtün fâ’ilâtün fâ’ilün
1 ‘Ârızuñ fîrdevs-i a’lâ kâmetüñ Tûbâ imiş Bûse-i la’lün alan hoş mîve-i zîbâ imiş
2 Ruhların teşbîh idersem n’ola cennet bâgına Eksük olmaz tâze şeftâlûler anda yaz u kış
3 Teşne-diller vâdî-i hicrânda sensüz yandılar Hızrveş ey la’l-i nâbı Âb-ı hayvânum yetiş
4 Geçdi sen serv-i semen-sîmâ tururken ser-firâz Gördi ‘ar’ar lâ-cerem bâd-ı sabâdan serzeniş
5 Kâr-ı düşvâr olsa kıl azm-i cenâb-ı mey-fürûş Himmet-i merdân ile âsân olur her müşkil iş
6 Göz yaşın çok çok revân it cürm ü ‘işyân üzre kim Akdugı yerde komaz âb-ı firâvân gıll u gış
7 Bir güherdür tab’-ı Bâkî kân-ı imkân içre kim Âfitâb-ı lutf-ı sultân ile bulmış perveriş
-218-
Mef’ûlü fâ’ilâtü mefâ’îlü fâ’ilün
1 Zülf-i siyâhı sâye-i perr-i hümâ imiş İklîm-i hüsne anuñ içün pâdişâ imiş
2 Bir secde ile kıldı ruh-ı âfıtâbı zer Hâk-i cenâb-ı dûst ‘aceb kîmyâ imiş
3 Âvâzeyi bu ‘âleme Dâvûd gibi sal Bâkî kalan bu kubbede bir hoş sadâ imiş
173
4 Görmez cihânı gözlerümüz yâri görmese Mir’ât-ı hüsni var ise ‘âlem-nümâ imiş
5 Zülfüñ esîri Bâkî-i bî-çâre dûstum Bir mübtelâ-yı bend-i kemend-i belâ imiş
-219-
Mefâ’îlün mefâ’îlün mefâ’îlün mefâ’îlün
1 Göñül dâg-ı gamuñla sînede bir şem’uyandurmış Çerâg-ı ‘aşka bir garrâ kızıl altunı yandurmış
2 Göñüller nakdin almış yâr girmiş halka-i zikre Bir iki derdmend âvâreyi varmış tolandurmış
3 Dimeñ Mecnûna gelmiş ‘akıbet Leylâdan istignâ Belâ-yı ‘aşk o ser-gerdânı cânından usandurmış
4 Bulup sakkâ-yı hicrân teşne-dil sahrada Mecnûnı Ecel peymânesin şunmış hayât âbına kandurmış
5 Bu gün Bâkîye ol âfet visâlin va’deler kılmış Yalanlar söylemiş miskîni gerçekden inandurmış
SÂD
- 220-
Mefâ’ilün fe’ilâtün mefâ’ilün fe’ilün
1 ‘Avâm okur seni teshîr içün hemîşe havâs Bu muhlisüñ işi dâ’im mahabbet ü ihlâs
2 Olurdı pûte-i ‘aşkuñda yanmaga râzî Bulaydı şast-ı gamundan dil-i fikende halâs
3 Alındı ‘aşkuña dil kaldı fikr-i bî-hâsıl Sipâhî gibi ki tîmârını iderler hâs
4 O dürri vasf iderin karşu bahr-i nazmumda Sözüm güherlerine ser-fürû ider gavvâs
5 Elüñde hâtem-i fazl u belâgat ey Bâkî ‘Adû-yı kec-nazar inkâr iderse gözine bas DÂD
-221-
174
Fâ’ilâtün fâ’ilâtün fâ’ilâtün fâ’ilün
1 Âsitânuñ hâkidür firdevs-i a’lâdan garaz Kâmetüñdür ravza-i cennetde Tûbâdan garaz
2 Mürdeler ihyâ ider enfâs-ı müşgînüñ senüñ Nutk-ı cân-bahşuñdur i’câz-ı Mesîhâdan garaz
3 Sîm-i eşküñ yolına hârc eylemekden aglama Yâ nedür ey ‘âşık-ı şürîde dünyâdan garaz
4 Ârzû-yı cilve-i nahl-i revânuñdur senüñ Bâgda seyr-i hırâm-ı serv-i bâlâdan garaz
5 Bâkıyâ dil mülkini dil-ber niçün târâc ider Pâdişâh olan nedür şehrini yagmâdan garaz
TÂ
-222-
Fâ’ilâtün fâ’ilâtün fâ’ilâtün fâ’ilün
1 Sahn-ı gülşen mülk-i Bagdâd oldı âb-ı cûy Şat Yâsemenler su yüzinde seyr ider mânend-i bat
2 Sahn-ı bâgı tutdı encüm gibi nergis şöyle kim Mestler fark eylemez yirden gögi eyler galat
3 Bir Gülistân yazdı bir ay içre fasl-ı nev-bahâr Lâle yir yir sürh olupdur sebze hat şeb-nem nukat
4 Aldılar ol şem’-i bezm-ârâyı agyâr ortaya Zâhir oldı nükte-i lâ hayre illâ fi’1-vasat
5 Hatt-ı la’lin Bâkıyâ ol gonca-i nev-rüstenüñ Seyr idenler didiler handânuñ olmakdur bu hat
ZÂ
-223-
Mefâ’îlün mefâ’îlün mefâ’îlün mefâ’îlün
1 N’ola gelse dil-i mecrûha derd-i dil-rübâdan haz İder haste ne deñlü nâ-ümîd olsa devâdan haz
2 Gam-ı ‘aşkuñ cihân mülkinde buldum şâdmân oldum Kişi gurbet diyârında idermiş âşinâdan haz
3 Safâ-yı câm-ı la’lüñden ne hâlet kesb ider sûfî Ki tab’-ı bî-mezâk itmez şarâb-ı dil-güşâdan haz
175
4 Be-her takdîr olur mâ’il güzeller ‘âşık-ı zâra Tabîb olanlar elbette iderler mübtelâdan haz
5 Çerâg-ı mâh-ı hüsnüñ karşu tutma çeşm-i agyâra Gözüm nûrı ne deñlü eyleye a’mâ ziyâdan haz
6 İlâhî tab’-ı Bâkîden rüsûm-ı gayrı mahv eyle Ki ‘aşla kalmaya kalbinde nakş-ı mâ-sivâdan haz
‘AYN
-224-
Mef’ûlü fâ’ilâtü mefâ’îlü fâ’ilün
1 Bahs itmesün ‘izâruñ ile encümende şem’ Kanda çerâg-ı mâh-ı şeb-efrûz kanda şem’
2 Çün subh olınca bellü olur yüzi karası Germ olmasun o hüsn ile ey mâh inende şem’
3 Bâd-ı hazân irişmedin ir sahn-ı bâga kim Bezm-i bahâra nergis olupdur çemende şem’
4 Olsun çerâgı ruhlarñnuñ rûşen ey sanem Yakdukça mihr ü mâh bu deyr-i kühende şem’
5 Bâkî ‘aceb mi şi’r-i dil-efrûzun itseler Erbâb-ı ‘aşk cem’ olıcak encümende şem’
-225-
Fâ’ilâtün fâ’ilâtün fâ’ilâtün fâ’ilün
1 Şem’-i hüsnüñdür viren halvet-sarây-ı câna lem’ Olamaz ol meclise hûrşîd-i ‘âlem-tâb şem’
2 Almaga âvâze-i pây-i semendün gûş-i cân Kaldı yollarda nişân-ı na’l-i esbüñ gibi sem’
3 Yakdı nâr-ı fürkat-i şehd-i lebüñ cân riştesin Akıdursam tañ degül şem’-i şeb-ârâ gibi dem’
4 Tûp-ı âhumla ider hayl-i sirişküm ‘âkıbet Kal’a-i hicrânı kal’u leşger-i endûhı kâm’
5 Gam şebinde Bâkıyâ besdür perişân-dillere Hânkâh-ı ‘aşk ara dâgum fetîli şem’-i cem’
GAYN
176
-226-
Mef’ûlü fâ’ilâtü mefâ’îlü fâ’ilün
1 Feryâda geldi bülbül-i destân-sarây-ı bâg Ya’nî zamân-ı ‘ayşdur eyler salâ-yı bâg
2 ‘Ayş u safâya hâtırumuz turmayup çeker Sünbüller oldı silsile-i müşgsâ-yı bâg
3 Gerd-i kederden âyine-i kalbi sâf u pâk Gûyâ derûn-ı ehl-i safâdur fezâ-yı bâg
4 Saçıldı sahn-ı sebzeye nesrîn varakları Sakf-ı sipihre beñzedi ferş-i sarây-ı bâg
5 Bâkî zamân-ı ‘işret ü hengâm-ı ‘ayşdur Virmek gerek ne hâlet ise muktezâ-yı bâg
-227-
Fâ’ilâtün fâ’ilâtün fâ’ilâtün fâ’ilün
1 Sînesine yakmada şem’-i ruhun şevk ile dâg Mâh-ı enver mihr-i ‘âlem-tâbdan yakar çerâg
2 Bî-sütûnı gül-şen itmiş hûn-ı çeşm-i Kûh-ken ‘Âşıka sevdâ-yı vasl-ı yâr ile tag üsti bâg
3 Gül gibi ter-dâmene teşbîh iden kimdür seni Yâsemen gibi cihânda alnuñ açuk yüzün ag
4 Mâh-ı çarh üzre nedür bilmek dilerseñ ol sevâd Yakdı yâre sunmaga devrân turunç üstine dâg
5 Şem’veş sûz-ı derûnı ‘arz ider Bâkî saña Yana yana kalmadı bî-çârenün bagrında yag
FÂ’
-228-
177
Mef’ûlü fâ’ilâtü mefâ’îlü fâ’ilün
1 Ey dürr-i pâk agzuña nisbet senüñ sadef Deryâ sevâhilinde yatur pâre-i hazef
2 Bahr-i muhît-i eşküme ger dil uzatmasa Deryâ yüzine urmaz idi bâd-ı subh kef
3 Hâk-i rehüñden irdi meger subh-dem nesîm Bûy-ı ‘abîr ü ‘anber ile toldı bu taraf
4 Zahm-ı hadeng-i yâr sa’âdet nişânıdur Sînem ideydi ol kaşı ya kâşkî hedef
5 Bir mâhdur ki çevresin almış sitâreler Bezm-i şarâba gice ‘aceb şevk virdi def
6 Eşküm gibi gamuñla kılup terk-i hânmân İtdüm yoluñda varumı çeşmüm gibi telef
7 Esrâr keşfin itmek için sûfî Bâkıyâ Başın murakka’ına çeker nitekim keşef
-229-
Fe’ilâtün fe’ilâtün fe’ilâtün fe’ilün
1 Müje haylin dizer ol gamze-i fettân saf saf Gûyiyâ cenge turur nîze-güzârân saf saf
2 Seni seyr itmek içün reh-güzer-i gülşende İki cânibde turur serv-i hırâmân saf saf
3 Leşger-i eşk-i firâvân ile ceng itmek içün Gönderür mevclerin lücce-i ‘ummân saf saf
4 Gökde efgân iderek sanma geçer hayl-i küleng Çekilür kûyuna mürgân-ı dil ü cân saf saf
5 Câmi’ içre göre tâ kimlere hem-zânûsın Şekl-i sakkâda gezer dîde-i giryân saf saf
6 Ehl-i dil derd ü gamun ni’metine müstagrak Dizilürler keremüñ hvânına mihmân saf saf
7 Vasf-ı kaddüñle hırâm itse ‘alem gibi kalem Leşger-i satrı çeker defter ü dîvân saf saf
8 Kûyuñ etrâfına ‘uşşâk dizilmiş gûyâ Harem-i Ka’bede her cânibe erkân saf saf
178
9 Kadrüñi seng-i musallâda bilüp ey Bâkî Turup el baglayalar karşuña yârân saf saf
-230-
Mef’ûlü fâ’ilâtü mefâ’îlü fâ’ilün
1 Ey aslı pâk nesli güzîn zübde-i halef Virdüñ cihâna şems-i münevver gibi şeref
2 Cism-i latîfüñ oldı senüñ dürr-i şâhvâr Hıfz itmek içün anı olupdur cihân sadef
3 Hak virdi saña devlet ü baht u sa’âdeti Baglarsa n’ola karşuña ehl-i kemâl saf
4 Atduñ hadeng fazl u belâgat nişânına Tîr-i murâduña ola her maksaduñ hedef
5 Bâkî kemâl-i vasfı ne mümkin du’âya gel Hayrü’l-kelâmi muhtasarun didi çün selef
-231-
Fe’ilâtün fe’ilâtün fe’ilâtün fe’ilün
1 Bilini dikkat idüp fehm idemez mûy-şikâf Deheni sırnnı her kim ki bilürse insâf
2 Mün ‘akis olmaz imiş anda hayâl-i ruh-ı dûst Âb-ı sâfî olamaz ger turılup olmasa sâf
3 Kemerüm gibi miyânını kenâr ide diyü Korkaram va’de-i vaslına nigâr ide hılâf
4 ‘Aşkdur bu geçürür ‘âşıkı başdan candan ‘Âşıkun yoluña cân virdügini sanma güzâf
5 Bâkıyâ ister isen kalbe safâ virmek eger Ka’be-i kûyına var döne döne eyle tavâf
KÂF
-232-
179
Fe’ilâtün fe’ilâtün fe’ilâtün fe’ilün
1 Şeb-i târîk görinür gözüme rûz-ı firâk Dûd-ı âhumla meger toldı ser-â-ser âfâk
2 Yine bir kaşı hilâlüñ sitemi çarh gibi Kaddümi kıldı kemer tâkatümi eyledi tâk
3 Tutdı ebruña yüzin mihr-i ‘izâruñla göñül Kıbleye karşu kılur sanki salât-ı işrâk
4 Merd iseñ dehr-i denî mekrine meftûn olma Er odur kim vire bu pîre-zen-i dehre talâk
5 Bâkinüñ nâle vü zâriyle cihân toldı bu gün Yine var ise ‘adû eyledi yârine nifâk
-233-
Fe’ilâtün fe’ilâtün fe’ilâtün fe’ilün
1 Bakmadı bâga göñül yâr ile yâr olmayıcak Akmadı su gibi gülzâre bahâr olmayıcak
2 Ey ki deryâ-yı gam-ı ‘aşkuña yok hîç kenâr Bûse lutf eyle hele bârî kenâr olmayıcak
3 Bî-hisâb itdi hatuñ ‘âşıka cevri ammâ Kimse da’vâ idemez rûz-ı şümâr olmayıcak
4 Gül-şen-i kûyuna varmaga göñül yüz gerege Gül-i ruhsâruna âşüfte hezâr olmayıcak
5 Bulmadı sa’y ile ser-menzil-i maksûda vüsûl Himmet-i merd-i Hudâ sâlike yâr olmayıcak
6 Tal’at-i şâhid-i ikbâl nümâyân olmaz Sîne-i ehl-i safâ âyinedâr olmayıcak
7 Olmaz ey Bâkî-i bî-dil ser-i a’dâ pâ-mâl Yine sen tab’ semendine süvâr olmayıcak
-234-
Mefâ’îlün mefâ’îlün mefâ’îlün mefâ’îlün
180
1 Mahabbet husrev-i fermân-dih-i şâh u gedâ ancak Musahhar cümle ‘âlem ‘aşka bir sırr-ı Hudâ ancak
2 Şikâyet cevr-i dil-berden kadîmî resmdür ammâ Hakîkatde cefâ ehl-i vefâya bir safâ ancak
3 Nazarda merhametden yok eser ey şûh-ı sengîn-dil Kıya bakışlaruñdan añlanur kalbüñ kaya ancak
4 Gözüme özge ‘âlemler temâşâ itdürür sîneñ Nice sîne bu hod Âyîne-i ‘âlem-nümâ ancak
5 Kazâ-yı âsmânîden sakınmak sûdmend olmaz Rızâdur çâresi ‘aşkuñ görinmez bir belâ ancak
6 Cihân rûşen ziyâsından mahabbet ol Hudâ hakkı Çerâg-efrûz-ı ‘âlem nûr-ı pâk-i Mustafâ ancak
7 Zarûrî ser-fürû kıldı edâña düşmen ey Bâkî Senüñ şemşîr-i tab’un Zülfekâr-ı Murtazâ ancak
-235-
Fâ’ilâtün fâ’ilâtün fâ’ilâtün fâ’ilün
1 Geçdi ‘âlem halkına hükm-i revân-ı tîr-i ‘aşk Kesdi hep da’vâların şemşîr-i ‘âlem-gîr-i ‘aşk
2 Pend ile dîvâne-i ‘aşka selâsil baglama Bend ü zencîr eslemez zîrâ bilürsin şîr-i ‘aşk
3 Kıble-i ikbâl-i ‘âlemdür cemâlüñ Ka’besi Tâ irişdi ‘âleme âvâze-i tekbîr-i ‘aşk
4 İrmese hadd-i kemâle kalsa dil mânend-i mis Gıll u gışdan sâf u pâk altun ider iksîr-i ‘aşk
5 Şâh-ı kişverden dilâ gel çekme sancak minnetin Kendü dûd-ı âhıdur zîrâ livâ-yı mîr-i ‘aşk
6 Dil-rübâ dil-ber sever dirler helâk oldum meded Cânuma kâr eyledi şimden girü te'sîr-i ‘aşk
7 Bâkîyi zâr u zebûn itdüñ yigitlik bu mıdur Sen tevânâ nev-cevân ol nâ-tevân bir pîr-i ‘aşk
-236 -
Fâ’ilâtün fâ’ilâtün fâ’ilâtün fâ’ilün
181
1 Degme nahcîrin şikâr itmez bu deştüñ şîr-i ‘aşk Şîr-merdân-ı dil-âverdür yine nahcîr-i ‘aşk
2 Nâr-ı mihnet nerm ider ‘âşık mülâyim-tab’ olur Âhen-i pûlâd ise altun ider iksîr-i’aşk
3 Husrevâne penc nevbet çaldı heft iklîmde Nüh kıbâbın yankulandurdı sipihrüñ mîr-i ‘aşk
4 ‘Aklumı itdi perişân göñlümi kıldı harâb Vaz’-ı nâ-hemvâr-ı ‘âlem kâr-ı bî-tedbîr-i ‘aşk
5 Lerze virdi ‘âleme saldı zemîne zelzele Gulgul-i kûs u nefîr-i sît-i ‘âlem-gîr-i ‘aşk
6 Gerden-i mihre eşi’’ a takdı altun silsile Sîm-tenler ideli dîvâne-i zencîr-i ‘aşk
8 Zahmumuz hûnı mey-i gül-gûnumuzdur giceler Bezmümüzde şem’-i rûşen şu’le-i şemşîr-i ‘aşk
9 Hânkahdan togru ‘azm itse n’ola mey-hâneye Bâkîyi çün böyle irşâd eylemişdür pîr-i ‘aşk
-237-
Fâ’ilâtün fâ’ilâtün fâ’ilâtün fâ’ilün
1 Şâm-ı gamda hâsıl olsa göñlüme nâ-gâh şevk Şu’le-i âhumla tolar nîl-gûn hargâh şevk
2 Bir ‘aceb hâlet-durur bu ‘aşk olmaz müstemîr Gâh mihnet gâh hasret gâh fürkat gâh şevk
3 Pây-kûbân dest-efşân na’re-zen efgân-künân ‘Azm-i kûy-ı dil-rübâ itdüm olup der-râh şevk
4 Dâne-i gendüm tahammül kıldugum eksem n’ola Hırmen-i ‘âlemde saymaz kûh-ı Kâfı kâh şevk
5 Bâkînüñ kârına yârân-ı safâ incinmesün Gâh gâh anı özinden eylemez âgâh şevk
-238-
182
Fe’ilâtün fe’ilâtün fe’ilâtün fe’ilün
1 Hâl-i ‘âlem ezelî böyle perîşân ancak Kimi handân kimi giryân kimi nâlân ancak
2 Kimisi bülbül-i nâlân-ı gül-i ârız-ı yâr Kimi pervâne-i şem’-i ruh-ı cânân ancak
3 Bu cihân kimine kasr-ı tarâb u ayş u safâ Kiminüñ mihnet ile başına zindân ancak
4 Pây-mâl olmada âhir şütür-i gerdûna Pâdişâh ile gedâsı hele yeksân ancak
5 Bâkıyâ hânkah-ı ‘âlem-i hayretde hemân Her gelen kimse bu esrâr ile hayrân ancak
-239-
Fâ’ilâtün fâ’ilâtün fâ’ilâtün fâ’ilün
1 Zâhidâ ibret gözin aç sûret-i zîbâya bak Bir nazar âyîne-i sun’-ı cihân-ârâya bak
2 Dildür ol bahr-i hakîkatden vücûdun mülkine Şol derûnuñ ‘âleminde mevc uran deryâya bak
3 Baht-ı bî-bünyâd içün renc-i talebden fârig ol Bâri bir kaç gün huzûr-ı kalb ile dünyâya bak
4 Câmveş kimdür bu bezm içre ciger-hûn olmayan Gonca-i gülzârı seyr it lâle-i hamrâya bak
5 Hâl-i zâr-ı Bâkî-i bî-dilden isterseñ nişân Kâmet-i çeng-i dü-tâya rûy-ı zerd-i nâya bak
-240-
Fe’ilâtün fe’ilâtün fe’ilâtün fe’ilün
1 Seyr-i gülşende ne hâsıl bile yâr olmayıcak Şâh-ı gülden ne biter tâze bahâr olmayıcak
2 Savt-ı mürgân-ı çemen ‘âlemi tutdı gerçi Mutrıbâ n’eyleyelüm nakş-ı nigâr olmayıcak
3 Menzilin bâg-ı bihişt eyleseñ itmez ârâm Cânda sabr u dil-i şeydâda karâr olmayıcak
4 Her gazâluñ tek ü pü itmede ardınca göñül Şâhlar eglenemez sayd u şikâr olmayıcak
183
5 Bâkıyâ şâhid-i maksûd olur çihre-nümâ Sâf u pâk âyine-i dilde gubâr olmayıcak
-241-
Mef’ûlü fâ’ilâtü mefâ’îlü fâ’ilün
1 Kasd eyler agzuñ öpmek içün dâ’imâ kabak Olur bogazı iplü degüldür şehâ kabak
2 Hoş şevk virdi meclise mihr-i münîrvâr San kurs-ı âfitâbdur ey meh-likâ kabak
3 Bezm-i gamuñda sanma kabak minnetin çekem Eşküm şarâb u dîdelerümdür baña kabak
4 Bezmünde gerçi sâgar-ı sahbâya baş eger Bedr-i münîre dil uzadur dil-berâ kabak
5 ‘Âşık hadîs-i câm-ı lebüñ alsa agzına Meclisde çok lakırdamasun sâkıyâ kabak
6 Ol vâsıtayla la’l-i leb-i dil-beri öper Câmuñ yüzine gülse n’ola Bâkıyâ kabak
-2 4 2-
Mef’ûlü fâ’ilâtü mefâ’îlü fâ’ilün
1 Yazdı bahâr âyet-i hüsnüñ varak varak Gül mushafından okudı bülbül sebak sebak
2 ‘Aşkuñ yolında bulmadı dil emn ü râhatı Tâtâr-ı gamzeñ eyledi yagmâ konak konak
3 Yâd-ı lebüñle ‘işret içün büstânlara Allâh çekildi bâde-i gül-gûn kabak kabak
4 Dün gice ol gazâli kaçurmış rakîb-i seg İtler gibi aradı bulınca yatak yatak
5 Kaddüñ nihâli ruhlaruñ alı gerek bize Gül deste deste tâze fidanlar kucak kucak
6 Mesken tutalı ol ham-ı ebrûda çeşm-i yâr Âşûb u fitne gizlenür oldı bucak bucak
7 Bâkî işigi hâkine düşmiş niyâz ider Miskin fütâde ‘âşık-ı bî-dil babak babak
-243-
184
Fâ’ilâtün fâ’ilâtün fâ’ilâtün fâ’ilün
1 Nev-bahâr açdı cemâlüñ mushafından bir varak Ol varakdan başladı gülşende bülbüller sebak
2 Gül gül oldı bâde-i ‘aşkıñla rûy-ı gülsitân Tâb-ı meydendür cebîn-i gonca-i terde ‘arak
3 Bezm-i şevkuñ içre devr eyler felek bir câmdur Câmda bir cür’adur ‘aşkuñ şarâbından şafak
4 Nükte-i sırr-ı vücûdı şerh ider her berg-i ter ‘Ârif-i âgâha bu gülşende besdür bir varak
5 Hûbdur hüsn-i ‘amel takvâ vü tâ’at gerçi kim Mâni’ olmaz nesne ey Bâkî olınca feyz-i Hak
-244-
Fe’ilâtün fe’ilâtün fe’ilâtün fe’ilün
1 Sîne mecrûh-ı gam-ı gurbet ü efgâr-ı firâk Dil esîr-i elem-i hecr ü giriftâr-ı firâk
2 Dîdeden kanlu yaşum aksa dem-â-dem ne ‘aceb Cigerüm pâreledi hançer-i âzâr-ı firâk
3 Gitdi mülk-i ‘ademe kâfile-i sabr u sükûn Karşu tutdı yolına meş’ale-i nâr-ı firâk
4 Şöyle bî-kıymet olur ‘âşık-ı mihnet-zede kim ‘Âkıbet hîçe satar hvâce-i bâzâr-ı firâk
5 Teşne-leb iki gözi âb-ı visâlüñ gözedür Pister-i gamda yatur Bâkî-i bîmâr-ı firâk
-245-
Mefâ’ilün fe’ilâtün mefâ’ilün fe’ilün
1 Kemâl u fazl ile ‘âlemde iftihârum yok Melâmet eylese ‘aşkuñ cihâna ‘ârum yok
2 Hezâr mertebe ‘aşkuñda gâlibem Kaysa Nihâyet ey sanem ol deñlü iştihârum yok
3 Huzûr-ı pîre yitişdüm egerçi her fende Velî güzelleri sevmekde ihtiyârum yok
185
4 Çemende gonca-i dil neyle gülsün açılsun Yanumda sencileyin şûh-ı gül-’izârum yok
5 ‘Adem diyârına çokdan giderdüm ey Bâkî Şarâb-ı ‘aşk ile reftâra iktidârum yok
-2 4 6-
Mefâ’îlün mefâ’îlün fa’ûlün
1 Kadehden gayrı bir la’lüñ öper yok Kemerden gayn bilüñi kucar yok
2 Pür oldı dîdemüz hâk-i rehüñle Eser yilden velîkin hîç eser yok
3 Gelürse bir yire nakkâş-ı ‘âlem Bu resm ile seni tasvîr ider yok
4 Didüm var mı dehânuñla miyânun Didi kim söyleme ortada var yok
5 Felek tâkındaki kandîl-i mâhı Uyarmaz Bâkî âhum giceler yok
-247-
Mef’ûlü mefâ’îlü mefâ’îlü fa’ûlün
1 İsterse n’ola haste göñül yâre sarılmak Mecrûh olıcak lâzım olur yara sarılmak
2 Olmadı müyesser baña bir serv-i revânuñ La’lini öpüp biline bir pâre sarılmak
3 Öpdüm elini kucmaga bilin edeb itdüm Güldi didi bilmez dahı bî-çâre sarılmak
4 Dil-berlerüñ ey gonca-dehen ‘âdeti budur Gül ruhlarını ara öpüp ara sarılmak
5 Zâyi’ ola mı bunca belâ dünyede Bâkî Yâ Rabbi nasîb ola mı dildâra sarılmak
KÂF
186
-248-
Fe’ilâtün fe’ilâtün fe’ilâtün fe’ilün
1 Hat-ı ruhsâruña teşbîh idüp ey şûh senüñ Bâgda gonca biraz rîşine güldi çemenüñ
2 Hat-ı nev-hâste kim ‘ârızuñ üzre görinür Döndi dendâneleri şekline sîn-i semenüñ
3 Bâgda dürr-i ‘Aden gibi yine yâsemenüñ Cigerin deldi bu gün şîve-i çâh-ı zekanuñ
4 Hele ey lâle-i sîr-âb-ı çemen-zâr-ı cefâ Bagrumuz yakdı senüñ hasret-i hâl-i dehenüñ
5 Elüñ irişmedi ol serve diyü ey Bâkî Ta’n u teşnî’ i belâsın çekerüz irişenüñ
-249 -
Fe’ilâtün mefâ’ilün fe’ilün
1 Hatt-ı la’liyle kaşı cânânuñ Bir rubâ’îsidür Gülistânuñ
2 Bâde-i nâbdur leb-i la’lüñ Sâgar-ı sîmdür zenahdânuñ
3 Göricek sîn-i miske beñzetdüm Şâne-i zülf-i ‘anber-efşânuñ
4 Bir belâdur salındı ‘uşşâka Dûstum kâmet-i hıramânuñ
5 Sünbülüñ revnakın şikest itdi Şiken-i turra-i perîşânuñ
6 Degenek lâzım oldı agyâre Olmag ister kapunda derbânuñ
7 Bâkî senden cefâ vü cevr ummaz Eger olursa lutfuñ ihsânuñ
-250-
187
Mefâ’ilün fe’ilâtün mefâ’ilün fe’ilün
1 Gönüller aldugın inkâr ider meger zülfüñ Elini mushafa urmış yemîn ider zülfüñ
2 ‘Araklar eyler ise bâg-ı ‘ârızuñ gül-geşt İñende olmasun andan efendi ter zülfüñ
3 Katuñda kanlar idüp oldı mu’teber gamzeñ Yanuñda yollara indi idindi yir zülfüñ
4 Ayaguñ öpmeden el çekmez ol virür başın Koyupdur ey boyı şimşâd o yolda ser zülfüñ
5 Misâl-i hüsnüñe tâvûs kuyrugı çekeli Cihânı hükmüñe ram itdi ser-be-ser zülfüñ
6 Yolında nâfe-sıfat kıldı terk-i ser Bâkî Terahhum itmedi miskîne kıl kadar zülfüñ
-251-
Mefâ’îlün mefâ’îlün mefâ’îlün mefâ’îlün
1 Görüp tâb-ı ‘izâruñ hâtırı nerm oldı Nâhîdüñ İçüp ‘aşkuñ şarâbın kellesi germ oldı hurşîdüñ
2 Şikest oldugına râzî degüldi revnak-ı ‘işret Anuñ’çün düşmedi bir dem elinden câm Cemşîdüñ
3 Peyâm-ı hançer-i ser-tîzin ol mâhuñ degürmişdür Anuñ’çün ditrer endâmı çemende bâddan bîdüñ
4 ‘Alâ’ikdan mücerred ol ser-i kûyında mesken bul Mesîhâveş mekânı âsmândur ehl-i tecrîdüñ
5 Gedâ-yı kûy-ı cânâne sakın öykünme ey Bâkî Sefâhatdür bilürsin muktezâ-yı şâha taklîdüñ
-252-
Fe’ilâtün mefâ’ilün fe’ilün
1 Umaruz câm-ı la’lüñi emmek Çok çekilmişdür ol ümîde emek
2 Katı eller dili ser-i zülfüñ Dilek ey şûh-ı şîvekâr dilek
3 Na’re-i mest-i ‘aşka beñzedemez Lâf çatlatmasun iñende tüfek
188
4 Bahs idüp bir dakîka hüsnüñden Hâle mâh-ı sipihre asdı elek
5 Cûy-ı eşküm yeñilmez ey Bâkî Çok döner dahı âsiyâb-ı felek
-253-
Fâ’ilâtün fâ’ilâtün fâ’ilâtün fâ’ilün
1 Fitneye âgâz idelden gamze-i câdûlaruñ Geh görinür gâh görinmez hilâl ebrûlaruñ
2 Bakmasa yıllarca Nâhîdüñ yüzine gam yimez Ayda bir kez hâl-i ruhsârın gören meh-rûlaruñ
3 Yüzleri böyle kararmazdı eger ey mâh-rû Âfitâba tapmayaydı turra-i hindûlaruñ
4 Hurrem olsa gam degül eşk-i revânum görse yâr ‘Âdeti tefrîh-i rûh itmekdür akar sularuñ
5 Hurdeler geçmişdurur dendânuñ evsâfında kim Hâme-i Bâkî delüpdür bagrını lü’lûlaruñ
-254-
Fâ’ilâtün fâ’ilâtün fâ’ilâtün fâ’ilün
1 Ey sabâ dil rahtın ol gîsûy-ı müşgîn-târe çek ‘Âşık-ı dîvâneyi zencîr-i zülf-i yâre çek
2 Ola kim bir pâre yaşın diñdürüp kanın kese Hâk-pâyuñ tütiyâsın dîde-i hûnbâre çek
3 Câm-ı gül-gûn al ele nûş eyle bî-pervâ bu gün Kuvvet-i bâzûñ ile bir dil-ber-i meh-pâre çek
4 Dür dişi vasfında ey dil bagla bir ‘ıkd-ı güher Lü’lû-yı lâlâ-yı nazmuñ rişte-i efkâre çek
5 Sîne bir eglenceden hâlî gerekmez Bâkıyâ Yâre sen kâdir degülsin bârî miskîn yara çek
-255-
189
Mef’ûlü fâ’ilâtü mefâ’îlü fâ’ilün
1 Sâkî elünde bülbüleyi bülbül eyleseñ İçseñ şarâbı ruhlaruñı gül gül eyleseñ
2 Gül devri ‘ayş mevsimidür mutribâ bu gün Bülbül-sıfat çemende biraz gulgul eyleseñ
3 Söyletseñ ey surâhî sen erbâb-ı meclisi Mutrib ferâgat eyleyicek kulkul eyleseñ
4 Sevdâ-yı hâl-i yâr ile ey dil ‘aceb degül Meyl-i karanfül ârzû-yı fülfül eyleseñ
5 Destüñde Zülfekâr-ı ‘Alî nevk-i hâmedür Bâkî semend-i tab’uñ olur Düldül eyleseñ
-2 5 6-
Fâ’ilâtün fâ’ilâtün fâ’ilâtün fâ’ilün
1 Subh-ı vasl-ı yârdur bezm-i şarâb itmek gerek Sâgar-ı zerrîni reşk-i âfîtâb itmek gerek
2 Çok direng itmez bize bu şîşe-i pîruze-reng Sâkıyâ la’l-i müzâbı sun şitâb itmek gerek
3 Devlet-i dünyâ hayâl-i hvâba beñzer nesnedür Baht-ı bî-dâr isteyenler terk-i hvâb itmek gerek
4 Gün gibi rif’atde olmak isteyen gerdûn-sıfat Bir mu’allâ bârgâha intisâb itmek gerek
5 Bâkıyâ mahsûl-i ‘ömri vaktidür şimden girü Akça döküp dîdeden bir bir hisâb itmek gerek
-257-
Mefâ’ilün fe’ilâtün mefâ’ilün fe’ilün
1 Bahâr u bâg ise maksûd hüsn-i yâri görüñ Garaz cinân ise kûy-ı nigâra varı görüñ
2 Meta’-ı zühd ü riyâ varmasun mı yagmâya Çemen diyârına leşker çeken bahârı görüñ
3 Mey içdügün lebi yâdına bildi beñzümden Ne reng virdi baña câm-ı hoş-güvârı görüñ
4 Güler bu güfte-i rengîni gûşvâr idinüp Ruhına şevk viren la’l-i âbdârı görüñ
190
5 Piyâle devrini devrândan ögrenür Bâkî Felekde gerdiş iden câm-ı zer-nigârı görüñ
-258-
Fâ’ilâtün fâ’ilâtün fâ’ilâtün fâ’ilün
1 Câm la’lüñdür senüñ âyîne rûy-ı enverüñ Adı var Câm-ı Cem ü Âyîne-i İskenderüñ
2 Kâh-ı hüsn-i yâre bak seyr it ham-ı ebrûsını Adın añma tâk-ı Kisrâ ile kasr-ı Kayserüñ
3 Nûş iden câm-ı lebüñ ölmekden asla gam yimez Kim humârı olmaz ey sâkî şarâb-ı Kevserüñ
4 Nâr-ı âhumdan hazer kıl ey sipihr-i pîre-zen Tutışur bir gün sakın ol âsmânî çenberüñ
5 Bir içim su istedi hecrüñde Bâkî haste-dil Virmedi kat’â cevâb aña tayandı hançerüñ
-259-
Mefâ’ilün fe’ilâtün mefâ’ilün fe’ilün
1 Dilâ cihânı şirişkümle pür-şarâb itdüñ Behey harâb olası ‘âlemi harâb itdüñ
2 Şarâb sohbetin illerle eyledüñ varduñ Firâkuñ âteşine bagrumı kebâb itdüñ
3 Ne sende mihr ü vefâ var ne ben de sabr u karâr O yok bu yok ne ‘aceb bizden ictinâb itdüñ
4 Şemîm-i nâfe-i hâlinden ey nesîm-i seher Dimâg-ı ‘âlemi pür-bûy-ı müşg-i nâb itdüñ
5 Saçı kelâmın o deñlü uzatdun ey Bâkî İki sahîfe yiri başka bir kitâb itdüñ
-260-
Mef’ûlü fâ’ilâtü mefâ’îlü fâ’ilün
1 Âyîne-i cemâl-i hakîkat-nümâ yüzüñ Âb-ı zülâl-i çeşme-i sıdk u safâ sözüñ
2 Sen yüz virelden âyîne buldı bu ragbeti Hasret degüldi sûretine halk o yüzsüzüñ
191
3 Bâ’is cemâlüñ oldı cihânuñ zuhûrına Hürşîddür bahâne vücûdına gündüzüñ
4 Şâhîn eline düşmişe döndi tezerv-i dil İndi süzildi üstine iki kara gözüñ
5 Kimi ayaguñ öpmege sarkar kimi elüñ Bâkîye besdür ey gül-i handân güler yüzüñ
-261-
Fe’ilâtün fe’ilâtün fe’ilâtün fe’ilün
1 Bir safâ-bahş kanı câm-ı musaffâdan yig Bir tarab-sâz mı var sâgar-ı sahbâdan yig
2 Kanı bir câm-ı musaffâ gibi sâfî-meşreb Safha-i sînesi mir’ât-ı mücellâdan yig
3 Câm-ı mey bezmde bir dil-ber-i ra’nâdur kim Çihre-i nâzüki gül-berg-i mutarrâdan yig
4 Bir nefes hem-dem olup def’-i melâl eyleyecek Bulmadum dünyede câm-ı mey-i hamrâdan yig
5 Bâkıyâ meykedenün ehl-i hârâbat içre Hidmet-i hâk-i deri devlet-i Darâdan yig
-262-
Mef’ûlü fâ’ilâtü mefâ’îlü fâ’ilün
1 Gönder efendi sîneme tîr-i belâlaruñ Olsun siper belâlaruña mübtelâlaruñ
2 Mihr ü vefâlar itmez iseñ dûstum n’ola Minnet degül mi cânuma cevr ü cefâlaruñ
3 Baş egmez oldı gûşe-i mihrâb-ı tâ’ate Ebrûlarına secde kılan dil-rübâlaruñ
4 Rez duhterini sîneye çeksem ‘aceb midür Cevrinden özge nesnesi yok bî-vefâlaruñ
5 Şehr içre halk bir birine gösterür beni Mihri hilâle beñzedeli meh-likâlaruñ
6 Bâkî-i haste-hâtırı inletme dûstum Makbûl olur du’âsı sakın mübtelâlaruñ
192
-263-
Fâ’ilâtün fâ’ilâtün fâ’ilün
1 Kaddümi çeng eşkümi rûd eyledüñ Cismüm âteş cânumı ‘ûd eyledüñ
2 Hâli sevdâsıyla âh itdüñ dilâ Cân meşâmın ‘anber-âlûd eyledüñ
3 Diñmese yaşum ‘aceb mi ey göñül Hânemi âh ile pür-dûd eyledüñ
4 Her şeb ey dil âh-ı âteşnâkden Çarh-ı bed-mihrüñ yirin od eyledüñ
5 Kühl-i hâk-i pây-i yâri çeşmüñe Sürmeden Bâkî ‘aceb sûd eyledüñ
-264-
Mefâ’îlün mefâ’îlün mefâ’îlün mefâ’îlün
1 Şikâyet cevr-i dil-berden dil-i şeydâyı söyletseñ Günâh andan yine ol şûh-ı bî-pervâyı söyletseñ
2 Firâk-ı câm-ı la’lüñle ne çekdi sâgar-ı gamdan Ne kanlar yutdı görseñ gonca-i ra’nâyı söyletseñ
3 Leb-i la’lüñle mey bahsinde gavgâ hadden aşmışdur İşitseñ kîl ü kâli şîşe-i sahbâyı söyletseñ
4 Hadîs-i aşkı harf u lafz ile kılmaz edâ ammâ Ne ra’nâ söyler ol ma’nâyı çeng ü âyı söyletseñ
5 Nebât-ı hatt u kand-i la’1-i nâbuñ düşmez agzından Biraz gûş eyleseñ tûtî-i şekker-hâyı söyletseñ
6 Ne dillerden ne dürler dökdügin deryâ-sıfat görseñ Hurûş u cûş ile bir gün dil- i danâyı söyletseñ
7 Kelâm-ı ‘aşk ey Bâkî ser-â-ser sırr-ı vahdetdür Murâdı cümlenüñ birdür bütün dünyâyı söyletseñ
193
-265-
Mefâ’ilün fe’ilâtün mefâ’ilün fe’ilün
1 Çerâg-ı hüsni ışıkdur o mehveşüñ girçek Dehân-ı teng-i dil-âvîzi bir güzel kûçek
2 Hadeng-i âhumuñ eflâke seyr ider güzerin Hicâbı şöyle çeker yirlere geçer nâvek
3 Piyâle düşmez elümden hemîşe lâle-sıfat Şirâr-i nâr-ı gamuñdan tutışdı yandı yürek
4 Rakîb yanını tenhâ komaz ol âhûnuñ Geçer hemân oturur karşusında âh o köpek
5 Sebât-ı dehre tayanmak olurdı ey Bâkî Turaydı ‘ahdine ‘âlemde dönmeyeydi felek
-266-
Fe’ilâtün fe’ilâtün fe’ilâtün fe’ilün
1 Serv-kâmetler iki yanın alurlar yoluñ Râh-ı gülzâre döner yolları İstanbûluñ
2 Ne ‘aceb dâglaruñ işler ise ey dil-i zâr Çürimiş nerd-i mahabbetde bir iki pûluñ
3 Devr-i gamzeñde senüñ kimseye hançer çekmez Boynuma alurın ey şûh-ı dil-ârâ koluñ
4 Kad-i bâlâya göre şîve-i reftâr gerek Ey sanavber bize ‘arz itme iñende tûluñ
5 Añlamaz dehr-i denî merdüm-i dânâ kadrin Bâkıyâ minnetini çekmeyelüm her gûlüñ
-267-
Fe’ilâtün fe’ilâtün fe’ilâtün fe’ilün
1 Dil-rübâlarla ‘aceb kesreti var her yoluñ Geçemez hûblarından göñül İstanbûluñ
2 Nic’olur dâglaruñ işler ise ey abdâl Çürimiş râh-ı mahabbetde bir iki pûluñ
3 Dökilür katreleri ‘âşık-ı mehcûr aglar Yılduzı düşkün olur pâdişehüm ma’zûlüñ
194
4 Bend-i fürkatde koma bendeñi âzâd eyle Öldürürseñ de eger kaçmaz efendi kuluñ
5 Yoluña Bâkî-i dil-haste revân eyler idi Tuhfe-i cân-ı hakîr olsa eger makbûlüñ
-268-
Fâ’ilâtün fâ’ilâtün fâ’ilâtün fâ’ilün
1 Goncayı dil-teng ider la’l-i dür-efşânuñ senüñ Lâleye hoş reng ider gül-berg-i handânuñ senüñ
2 Serv ü şimşâdı yürütmez ta’n-ı bülbül bâgda Seyr idelden cilve-i nahl-i hırâmânuñ senüñ
3 Sâde-pehlû olmadum nâzük-beden bir şûh ile Basmayınca bagruma şemşîr-i bürrânuñ senüñ
4 Sâgar-ı la’1-i leb-i cân-bahş-ı dil-ber devridür Döndi ey câm-ı mey-i gül-reng devrânuñ senüñ
5 Nükte-i rengîn ile elfâzuñ ey Bâkî revân La’l-i dil-berdür meger ser-çeşme-i cânuñ senüñ
-269-
Mef’ûlü mefâ’îlü mefâ’îlü fa’ûlün
1 Devrân ayagın şöyle şikest itdi şarâbuñ Gûyâ ki mey-i nâba gözi degdi habâbuñ
2 Keyfiyyet-i esrâra döşendi zurafâ hep Yârân ayagın almada hayrân mey-i nâbuñ
3 Esbâb-ı tarab seyl-i mey-i nâb ile gitdi Âvâzı bogıldı giderek çeng ü rebâbuñ
4 Peymâne şikest oldı yatur haylî zamândur Yanup yakılur hâtırı mecrûh kebâbuñ
5 Bâkî yine saçıldı nemek bâde-i nâba Bilsek ‘acebâ aslı nedür bu şeker-âbuñ
-270-
Fe’ilâtün fe’ilâtün fe’ilâtün fe’ilün
1 Bir iki gün çekelüm cevr ü cefâsın kadehüñ Sürevüz bir dem ola zevk u safâsın kadehüñ
195
2 Lâleveş bâg-ı safâda iñen açıldugı yok Haylî demdür göremez kimse karasın kadehüñ
3 Câm-ı mey böyle şikest olacagı bellü idi Halk çokdan okunuşlardı du’âsın kadehüñ
4 Haymeler kurdugı dem kanı habâbuñ ayşa İ’tidâl üzre görüp âb u hevâsın kadehüñ
5 Bâkıyâ dün gice meclisde gül-efşânlar ile
Mâh-tâb itmiş idük bezme ziyâsın kadehüñ
-271-
Mefâ’îlün mefâ’îlün mefâ’îlün mefâ’îlün
1 Şarâb-ı dil-güşâ olmaz o la’l-i cân-fezâdan yig Müferrih hab bulınmaz hâl-i rûy-ı dil-rübâdan yig
2 Musaffâ la’li ol şûhuñ safâda Câm-ı Cemden hoş Mücellâ sînesi âyîne-i ‘âlem-nümâdan yig
3 Mahabbet lezzetin idrâk iden mihnetden incinmez Gelür derdüñ dil-i bîmâr-ı ‘uşşâka devâdan yig
4 Seni cândan seven bî-dillerüñ lutf eyle kadrin bil Bulınmaz bende-i mukbil muhibb-i bî-riyâdan yig
5 Güşâyiş gerd-i râhuñdan yitişdi dîde-i câna Safâ-yı hâk-i dergâhun cilâ-yı tûtiyâdan yig
6 Bülend-âvâze kıl sâz u nevâ-yı ‘aşkı ey mutrib Ki kalmaz kubbe-i gerduñda hergiz ol sadâdan yig
7 Umûruñ Hakka tevfîz it tevekkül eyle ey Bakî Ki cây-ı ilticâ olmaz cenâb-ı Kibriyâdan yig
-272-
Fâ’ilâtün fâ’ilâtün fâ’ilâtün fâ’ilün
1 ‘Âşık-ı bî-dillere cevr-i firâvân eyledüñ Müstedâm ol dûstum lutf itdüñ ihsân eyledüñ
2 Âsmân-ı mihrüñe âhum şirârıdur nücûm Şu’le-i dâg-ı derûnum mâh-ı tâbân eyledüñ
3 Gamzeñ okın çeşm-i fettânuñ yine almış ele Şöyle beñzer dûstum kâfir müselmân eyledüñ
4 Çıkmaz agzuñdan haber sırr-ı nihân-ı vasluña ‘Âşıkuñ râzın derûn-ı cânda pinhân eyledüñ
196
5 Bagrumı hûn eyledüñ şemşîr-i istignâ ile N’eyledüñ hey âfet-i devrân yine kan eyledüñ
6 Bâkiyi gül gibi handan itdüñ evvel lutf ile Soñra döndüñ mübtelâ-yı hâr-ı hicrân eyledüñ
-273-
Fâ’ilâtün fâ’ilâtün fâ’ilâtün fâ’ilün
1 Çeşm-i pür-hûnum yoluñda eşk-bâr itsem gerek Ayaguñ tozına gevherler nisâr itsem gerek
2 Gül gibi pîrâhen-i nâmûsı sad-çâk eyleyüp Lâleveş dâg-ı nihânum âşikâr itsem gerek
3 Kırma yazıyla rakîbuñ dişleri vasfın yazup Nusha-i çeşmi sevâdın pür-gubâr itsem gerek
4 Eyleyüp zühdüñ binâ-yı süst-bünyâdın harâb Hâne-i ‘aşkuñ esâsın üstüvâr itsem gerek
5 Bezm-i kesretden çekildi câmveş Bâkî göñül Tekye-i vahdetde ‘uzlet ihtiyâr itsem gerek
-274-
Fe’ilâtün fe’ilâtün fe’ilâtün fe’ilün
1 Devr-i la’lüñde ümîdüm bu ki hakkâk-i felek Gevherüñ nâmın ide safha-i ‘âlemden hak
2 Dehenüñ var ise bir buse kıl ikrâr didüm Nâz ile yok didi ol gonca-i handân gülerek
3 Telh-kâm itme beni dûstum acı söz ile Lebüñ emdürmez isen tatlu dilim bârî gerek
4 Kimse hall eylemedi müşkil-i râz-ı felegi Var ise ıkd-ı Süreyyâdur aña nokta-i şek
5 İltifat itme bu alçaklara sen ey Bâkî Himmetüñ mürg-i hümâyûnı hümâdan yüksek
6 Dest-gîrüñ yine şâhenşeh-i devrân yaraşur Sâki-i devr-i felek câm sunarsa el çek
7 Ya’nî sultân-ı cevân-baht Mehemmed Hân kim Yirde meddâhı beşer gökde senâ-hvânı melek
197
-275-
Fe’ilâtün fe’ilâtün fe’ilâtün fe’ilün
1 Elemin Kaysa kıys itme dil-i mahzûnuñ Aklı yog idi ne derdi var idi Mecnûnuñ
2 Ey ser-efrâz geçen kimse ne gaddâr idügin Başuña tokunıcak anlayasın gerdûnuñ
3 Zîr-i hâk olsa gerek menzilüñ âhir n’idelüm Mâline mâlik imişsin tutalum Kârûnun
4 Mey-i râhat dileyü çekme gam-ı devrânı Câm-ı gül-reng yiter sana dil-i pür-hûnuñ
5 Yâre ‘arz eyleyemez çihre-i zerdin Bâkî Virdügi rengi görüñ aña mey-i gül-gûnuñ
-276-
Fe’ilâtün fe’ilâtün fe’ilâtün fe’ilün
1 Giceler kâküli sevdâsı ile dildâruñ Haddi pâyânı mı var dûr u dırâz efkâruñ
2 ‘Âşıkuñ âh u enîn olsa ‘aceb mi kârı Nâle vü zâr olur eglenceleri bîmâruñ
3 Nev-bahâr oldı yine geldi cünûn eyyâmı Takdı zencîrlerin bâd-ı bahâr enhâruñ
4 Gülşene nergis ü gül hayli letâfet virdi Şimdi açıldı dahı yüzi gözi gülzâruñ
5 Mâ’il olmaz gül ü şimşâd u çemen seyrine dil Göreli gülşen-i hüsnüñde kad u ruhsâruñ
6 Jâleler tamlamag ister gül-i terden gûyâ Görinen dürr-i bünâgüşı degüldür yâruñ
7 Bâkıyâ söyle lebi yâdına rengîn gazeli Demidür nûş-ı meyüñ mevsimidür eş’âruñ
-277-
Fe’ilâtün fe’ilâtün fe’ilâtün fe’ilün
1 Goncalar içre nihân eyleme gül-berg-i terüñ Ya’nî seyr eyleyelüm sîneñi çöz dügmelerüñ
198
2 Revnâk-ı hüsne halel virmez o hatt-ı müşgîn Arturur belki şeb-i târ şu’â’ın kamerüñ
3 Kandasın biz de gel ey âfet-i devrân görelüm Nice bir öpe kuca görişe tavk u kemerüñ
4 ‘Âşıka kühl-i cilâ yâruñ ayagı tozıdur Hâsılı bendesiyüz ‘ârif-i sâhib-nazaruñ
5 Zâhidâ rind-i harâbâta ineñ ta’n itme Var ise zerre kadar sırr-ı kazâdan haberüñ
6 Cümle tedbîr pes-i perdeden üstâduñdur İhtiyarî mi sanursın harekâtın suverüñ
7 Şi’r-i Bâkîye kulak tutmasa zâhid ne ‘aceb Söz güherdür ne bilür kadrini nâ-dân güherüñ
-278-
Mef’ûlü mefâ’îlü mefâ’îlü fa’ûlün
1 Görmez işigi Ka’besin ol kıble-i cânuñ Çöp düşdi meger kim gözine kıble-nümânuñ
2 Dil-dâdelerüñ hakkına söz geçmedi hergiz İnsâf ‘aceb teng imiş ey gonca dehânûñ
3 Rez duhterini virmediler kimseye kaldı Agırlıgını almadılar rıtl-ı girânuñ
4 Şol jâle düşen sûsen-i âzâdeveş ey dil Dür dişlerinüñ vasfı gerek vird-i zebânuñ
5 Hançer-sıfat izhâr-ı safâ eyledi dilden Nâzüklik ile göñlümüz almaga miyânun
6 Bâkî çemen-i cânda meger perveriş itdüñ Bir âlemi var rûh ile ol serv-i revânuñ
-279-
Mefâ’îlün mefâ’îlün mefâ’îlün mefâ’îlün
1 Reh-i mey-hâneyi kat’ itdi tîg-i kahrı sultânuñ . Şu gibi arasın kesdi Sıtanbûl u Kalâtânuñ
2 Miyân-ı âb u âteş oldı cây-ı keştî-i sahbâ Baturdı rüzgâr âyîn-i ‘ayşın bezm-i rindânuñ
199
3 Yakan âb üzre âteş sanmañuz keştî-i sahbâyı Şu’â’-i tîg-i kahrından tutışdı Şeh Süleymânuñ
4 Hilâlâsâ fürûzân oldı bahr-i nîl-gûn üzre Şafakdan dem urur âb-ı şarâb-âlûdı deryânun
5 Semâ’-ı çeng ü nây u devr-i sâgar devleti döndi Safâsın süre gör ey sûfî-i sâlûs devrânuñ
6 Şarâb-ı nâbdan humlar tehî hum-hâneler tenhâ ‘Aceb hâlîligin buldı riyâ ehli bu meydânuñ
7 Şu meclis içre kim dâ’im tokuz peymâne devr eyler Ne deñlü ola ey Bâkî zamân-ı ‘ayşı insânuñ
-280-
Mef’ûlü fâ’ilâtü mefâ’îlü fâ’ilün
1 İhsân u cûd u ma’delet oldıysa ‘âdetüñ Hûrşîd ü mâha fer vire necm-i sa’âdetüñ
2 Sît u sadâ-yı ‘aşkuñ ile toldı kâ’inât Âfâkı tutdı velvele-i kûs-ı şöhretüñ
3 Zinhâr uzatma destüñi dînâr u dirheme Sal mihr ü mâh tûpına çevgân-ı himmetüñ
4 Bir dilde meyl ü mihr ü mahabbet vatan tuta Kalmaz karârı sabr u sükûn u selâmetüñ
5 Dilden giderdi hattı gamın ‘aşk-ı hüsn-i yâr Def itdi nâr u nûr hicâbını zulmetüñ
6 Geh şîve eyle bendeñe geh nâz u geh ‘itâb İrdi zamânı lutf u kerem kıl ‘inâyetüñ
7 Ezmânı tâ muhît ola eltâf-ı Zi’1-celâl Bâkî hemîşe ‘izzet ü ikbâl ü devletüñ
-281-
Mef’ûlü fâ’ilâtü mefâ’îlü fâ’ilün
1 Ey reh-revân-ı ‘aşk reh-i râstân tutuñ Mürşîd gerekse dâmen-i pîr-i mugân tutuñ
2 Ey sâkinân-ı meykede tutmañ göñülde gam Bezm-i safâda câm-ı mey-i ergavân tutuñ
3 Bâlâ-yı serde âteş-i âhum duhânını Şâh-ı mahabbet üstine bir sâyebân tutuñ
200
4 Ey ‘âşıkân-ı gam-zede ‘ayş u safâyı koñ Kûy-ı belâda her biriñüz bir mekân tutuñ
5 Dünyâ evinde olmayıcak bir huzûr-ı kalb Fânî cihânı n’eyleyelüm câvidân tutuñ
6 Bâkî şarâb-ı ‘aşk ile rüsvây olup gezer Anı gerekse yahşı gerekse yaman tutuñ
-282-
Fe’ilâtün mefâ’ilün fe’ilün
1 Hûbda çihre ile sîne gerek Baña mahbûb böylesine gerek
2 Geçmege bahr-i gamdan ey sâkî Zevrak-ı mey gibi sefîne gerek
3 Bûseyi eksük eylemez cânân Bundan artuk baña dahı ne gerek
4 Mısr-ı hüsn içre ey şeh-i hûbân Almaga vaslunı hazîne gerek
5 Künc-i gamda ko aglasun Bâkî Yâr sevmek anuñ nesine gerek
-283-
Fe’ilâtün fe’ilâtün fe’ilâtün fe’ilün
1 Kim çeker yasını ey dil o kemân-ebrûnuñ Kim görür ya tozını ol hat-ı ‘anber-bûnuñ
2 Gözümüñ kañlu yaşı devlet-i ‘aşkuñda şehâ ‘Aynına almaz olupdur akışın Ceyhûnuñ
3 Ehl-i diller geçinür hâk-i mezelletde zelîl Gün gibi evc-i felekde yiri her bir dûnuñ
4 Başdan mürg-i ‘akıl uçmaz idi başından Tıfllar üstine taş atmasalar Mecnûnuñ
5 Döne döne anı zâr itmez idi âhum eger Bâkî çarhına tokunmasa idi gerdûnuñ
201
LÂM
-284-
Mef’ûlü mefâ’îlü mefâ’îlü fa’ûlün
1 ‘Aşkuñla kılup kâmetini dâl karanfül Arz itdi saña mûy-ı sefîd âl karanfül
2 Farkında kılup yâsemeni dâgına penbe ‘Aşkuñda geçer baş açuk abdâl karanfül
3 Kad serv-i çemen yâre dehen gonca-i gülzâr Hat müşg-i Huten çihre semen hâl karanfül
4 Maksûdı bu kim lâle-sıfat göstere pervâz Ruhsârı hevâsında açar bâl karanfül
5 Geh şîşe gehî kühne-sifâl ile kılur ‘ayş Bâkîveş olup işrete meyyâl karanfül
-285-
Fâ’ilâtün fâ’ilâtün fâ’ilâtün fâ’ilün
1 Zülfüñi görsem ‘izâruñ üzre ey hûr-i cemîl Sanuram zencîr şeklin baglamışdur Selsebîl
2 Secde-i hâk-i ser-i kûyunla mâh-ı çâr-deh Çihre-i zerdin gubâr-âlûde kılmış bir zelîl
3 Câmi’-i ‘aşkında yâruñ çarh bir kandîldür Âfitâb-ı ‘âlem-efrûz aña bir rûşen fetîl
4 Yollar itdi çihre-i zerdümde seyl-i eşk ile Çeşm-i giryân beñzer ol sakkâya kim eyler sebîl
5 Muntazır olsa n’ola nergis gubâr-ı kûyına Tûtiyâya Bâkıyâ muhtâc olur çeşm-i ‘alîl
-286-
Fâ’ilâtün fâ’ilâtün fâ’ilâtün fâ’ilün
1 Yaluñuz bülbül degül mest-i şarâb-ı câm-ı gül Başumuzda hâlet-i câm-ı sürûr-encâm-ı gül
2 Sâkıyâ sür câm-ı gül-rengi degül vakt-i direng Gâyet-i evvel-bahâr u âhir-ı eyyâm-ı gül
202
3 Buldı zînet lü’lu-yı şehvâr-ı şeb-nemden yine Tâc-ı la’l-i gonca vü taht-ı zümürrüd-fâm-ı gül
4 Savt-ı mürg u na’re-i mestâne tutdı ‘âlemi Hâsılı hengâmeden hâlî degül hengâm-ı gül
5 Zikr-i hüsn ü vasf-ı ruhsâruñla herkes âşinâ Yâda gelmez ruhlaruñ devrinde ammâ nâm-ı gül
6 Bezme gelse bir dem eglenmez gider ol gonca-leb Az olur gülşende gâyet müddet-i ârâm-ı gül
7 Sâgar-ı gül-gûn-ı ‘işret vâye-i Kâvûs-ı hâr Hançer-i hâr-ı melâmet behre-i Behrâm-ı gül
8 Bâkıyâ devrân sitemger çarh bî-rahm olmasa Pister-i hâr üzre n’eyler nâzenîn endâm-ı gül
-287-
Mef’ûlü fâ’ilâtü mefâ’îlü fâ’ilün
1 Devr-i gül irdi gonca-’sıfat olma teng-dil ‘Azm eyle tarf-ı gülşene gül gibi gül açıl
2 İtdi nisâr ‘âleme kef-i nesîm sîm Gülşende şâh-ı gül gibi sen de dökil saçıl
3 Deryâ-yı ahdar oldı çemen mevc urup yatur Rûy-ı zemîni fasl-ı bahâr itdi yem yeşil
4 Bahs eyleme ‘izâr-ı ‘arak-rîz-i yâr ile Yüzüñ suyıyla ey gül-i ter yüri var açıl
5 Sahn-ı çemende nefha-i bâd-ı bahâr ile Bâkî gül-âb u gâliye misk oldı âb u gil
-288-
Mef’ûlü fâ’ilâtü mefâ’îlü fâ’ilün
1 Kaddüñ nihâli hem-ser-i serv-i sehî degül Tûbâyı alma sâyeñe ol kûtehi degül
2 Kevn ü mekânı şevk-i ruhuñ şöyle tutdı kim Hûrşîdi kimse zerreye saymaz mehi degül
3 Sultân-ı çâr-bâliş-i iklîm-i dehre dil Kemter gedânı beñzedemez sen şehi degül
203
4 Meclisde bûseñe tolaşur şöyle añların Câmun efendi bir garazı var tehî degül
5 Bâkî peleng-i kulle-i kühsâr-ı ‘aşkdur Sâlûs u zerk bîşesinüñ rübehi degül
-289-
Mef’ûlü fâ’ilâtü mefâ’îlü fâ’ilün
1 Gülzâra gel nesîm-i sabâ gibi hoş-dem ol Açıl derûn-ı gonca gibi şâd u hurrem ol
2 Sahn-ı harîm-i vaslına düşmek murâd ise Evvel safâ-yı tab’ ile mânend-i şeb-nem ol
3 Kesb-i letâfet eyle nesîm-i seher gibi Andan derûn-ı perde-i esrâra mahrem ol
4 Akar su gibi irmege bir bahr-i kâmile Seyr it basît-i hâkde seyyâh-ı ‘âlem ol
5 Başuñ gerekse göklere irsün güneş gibi Dervişlik dilerseñ eger zerreden kem ol
6 Hâk-i harîm-i hürmet-i kûyın makam idin Erkân-ı Ka’be gibi mu’azzez mükerrem ol
7 Bâkî hısâl-i merdüm-i nâkıs-vücûdı ko İnsân-ı kâmil olmaga sa’y eyle âdem ol
-290-
Mef’ûlü fâ’ilâtü mefâ’îlü fâ’ilün
1 Cânlar fidâ mahabbet-i cânâne ser degül Erbâb-ı ‘aşka terk-i ser itmek hüner degül
2 Bâg-ı ümîd içinde dilâ mîve-i visâl Bir mîve-i garîbdür olur biter degül
3 Pervânedür ki yakdı perin şem’-i âhuma Fark-ı felekde münhasif olmış kamer degül
4 Şemşîr-i hecr yaralarıdur elem viren Zahm-ı hadeng-i kavs-ı kazâ ol kadar degül
5 İki cihâna virmedi bir yâr-i sâdeyi Bâkî esîr-i kayd-ı nukûş u suver degül
204
-291-
Mef’ûlü fâ’ilâtü mefâ’îlü fâ’ilün
1 Sahrâlara düşerse n’ola nâfe-i gazâl Sevdâlara salupdur anı dil-berâ o hâl
2 Na’l-i süm-i semendüñe beñzetdiler diyü Sakf-ı sipihre degdi küleh-gûşe-i hilâl
3 Şekl-i ‘izâr-ı yâr gibi nakş-ı dil-firîb Levh-i zamîre yazmadı sûretger-i hayâl
4 Yazıldı haddüñ üzre hatuñ zâhir olmadın Dirsem ‘aceb mi zülfüñe tugrâ-yı bî-misâl
5 Sâhib-cemâlüñ ehl-i kemâlüñ muhibbiyüz Bâkî kul eyledi bizi ol hüsn-i ber-kemâl
-2 9 2-
Fe’ilâtün fe’ilâtün fe’ilâtün fe’ilün
1 Gitdi hecr irdi dem-i vasl u telâkî berü gel Olalum bezm-i mahabbetde mülâkî berü gel
2 Sâkıyâ sâgarı sun hecr humârın yazalum Nâmeden hakk idelüm nâm-ı firâkı berü gel
3 Zevk u şevkuñ yiridür raks uralum dest-efşân Virelüm zelzeleye tâk u revâkı berü gel
4 Sunma la’1-i şeker-efşânuñı bî-zevklere Eyle şîrîn dehen-i ehl-i mezâkı berü gel
5 Hıtta-i Rûmdadur ‘ırk-ı nihâl-i ikbâl Özleme hâk-i Horâsân u ‘Irâkı berü gel
6 Çok tehî devr ide bu sâgar-ı mînâ bizden Var iken şîşede bâkî hele sâkî berü gel
7 Umaruz himmet-i merdân-ı tarîkat yitişe Nâ-gehân bir gün efendüm diye Bâkî berü gel
-293-
Fâ’ilâtün fâ’ilâtün fâ’ilâtün fâ’ilün
1 Saña teşbîh itmek olmaz ey meh-i sâhib-cemâl Âfitâba ger hilâl ebrû vü Nâhîd olsa hâl
205
2 Rûy u mûy-ı yâre beñzer nesne dahı görmedüm Gerçi gördüm bî-vefâ dünyâda nice mâh u sâl
3 Dikkat itdüm şol kadar vasf-ı miyânuñ kılmaga Bulmadum aña münâsib hîç bir nâzük hayâl
4 Gördüm ol çeşm ü çerâg-ı cânı şevkum var yine Şem’-i ‘aşka yakmaga pervâneâsâ perr ü bâl
5 Bâkıyâ ‘işretdedür ‘aşkıyla yâruñ kâ’inât Nukl encüm mey şafak sâkî felek sâgar hilâl
-294-
1 Esb-i nâz ile beni yâr kılupdur pâ-mâl Na’ller şekli aña sînede olmışdur dâl
2 Hasret-i kaddüñ ile bâgda seyl-i eşküm Takdı serv-i çemenüñ pâyine sîmîn halhâl
3 Nic'olur gördi safâ âyine-i hüsnüñde Yirlere geçdi hayâdan utanup âb-ı zülâl
4 Ârzû eylemezin saltanat-ı dünyâyı Hidmet-i hâk-i der-i yâr yiter câh u celâl
5 Bâkıyâ baña gedâ-yı der-i yâr olmakdur Mâye-i ‘izz u şeref pâye-i baht u ikbâl
-295-
Mef’ûlü fâ’ilâtü mefâ’îlü fâ’ilün
1 Ebr-i bahâr-ı ‘işvedür ebrû degüldür ol Bârân-ı hüsn riştesidür mû degüldür ol
2 Tâvûsdur ki ravzada cevlâna başlamış Ruhsâruñ üzre zülf-i semen-bû degüldür ol
3 Jengâr sanduñ âyînede nakş-ı hattuñı Yañlış görişdüñ ey yüzi gül o degüldür ol
4 Zencîr-i zülf-i dil-bere dîvâne olmayan Baglamaludur ey göñül uslu degüldür ol
5 Geşt itme deşt-i hasreti âhuñla Bâkıyâ Sayd-ı kemend-i âh olur âhû degüldür ol
206
-296 -
Fe’ilâtün fe’ilâtün fe’ilâtün fe’ilün
1 Yılda bir açılup ancak şen olur bâgda gül Kanı ol gonca-i handân gibi şûh u şengül
2 Nakşlar bagladı nev-rûz hevâsında çemen Eylesün hûb edâlarla terennüm bülbül
3 Ruhlaruñdur gül-i ter gonca leb-i mey-gûnuñ Saña meyl itdi göñül bana gerekmez gül ü mül
4 Kendü başında degül mi niçün ol meh bilmez Dil-i miskîne ne bend eyledügin ol kâkül
5 Dûd-ı âhın yine Bâkî şerer-âlûd itdi Yâre ‘arz eyledi bir dâne zer-efşân sünbül
-297-
Fâ’ilâtün fâ’ilâtün fâ’ilâtün fâ’ilün
1 Her cefâ kim eyledüñ geldi vefâlar bilmiş ol Rûha râhatdur gamuñ câna safâlar bilmiş ol
2 Gerçi ser-gerdân idüp salduñ belâ gird-âbına Yüz çevürmezler kadîmî âşinâlar bilmiş ol
3 Yanuña kalur ne kılsañ pâdişehsin dûstum Şânuna lâyık degül ammâ cefâlar bilmiş ol
4 Cûy-ı eşküm şöyle tugyân itdi kim bir gün hemân Âsmânuñ âsiyâ-sengin yuvalar bilmiş ol
5 Rişte-i cânumda zülfüñ bir girih bend itdi kim Halline kâdir degül müşkil-güşâlar bilmiş ol
6 Çok tolaşdı turra-i müşgînüñe âşüfte-dil Çîn-i zülfüñ bend ider bir gün hatâlar bilmiş ol
7 Pister-i hicrânda dâ’im zâr u bîmâr olmada Ölmege canlar virürler mübtelâlar bilmiş ol
8 İltifâtuñ Bâkiyi dünyâya mahsûd eyledi Hep senüñdür çekdügi derd ü belâlar bilmiş ol
207
-298-
Mef’ûlü mefâ’îlü mefâ’îlü fa’ûlün
1 Her tîr-i belâ kavs-i kazâdan k’ola nâzil Sahrâ-yı dil-i ehl-i vefâdur aña menzil
2 Kaddüm gibi hâk-i kademüñ öpdi na’lçeñ Meşhûrdur e’d-dâlü ‘ale’l-hayri ke-fâ’il
3 Agız bir idüp söylemek âsân idi yâre Zahmuñla gelüp olsa eger hançeri yek-dil
4 Cân câna olurduk dem-i vuslatda senüñle Sînem eger ey rûh-ı revân olmasa hâ'il
5 Bâkîyi kalem eyledi şemşîr-i fırâkuñ Bir kerre nasîb olmadı takbîl-i enâmil
-299-
Fe’ilâtün fe’ilâtün fe’ilâtün fe’ilün
1 Fitne-i ‘âlemi ol kâmet-i ra’nâdan bil Her belâ kim yitişür ‘âlem-i bâlâdan bil
2 Hâlet-i ‘aşk iledür âdeme nûrâniyyet Reng-i rûy-ı kadehi bâde-i hamrâdan bil
3 Dil-i dânâya şeref pertev-i ‘irfân iledür Hüsn-i âyineyi ‘aks-i ruh-ı zîbâdan bil
4 ‘İşve-i dehre göñül virmez o kim ‘âkildür Almadı behre begüm kimse bu dünyâdan bil
5 Devlet-i dâr-ı cihân devr-i zamân ey Bâkî Pâydâr olmadugın kıssa-i Dârâdan bil
-300-
Fâ’ilâtün fâ’ilâtün fâ’ilâtün fâ’ilün
1 Gül gibi olmak dilerseñ şâd u hurrem ey göñül Lâleveş elden düşürme câmı bir dem ey göñül
2 Devr elinden kâse kâse yutdugum kanlardur ol Katre katre tamlayan gözden dem-â-dem ey göñül
208
3 Devlet-i dünyâ içün hergiz ne gam-gîn ol ne şâd Ber-karâr olmaz bilürsin hâl-i ‘âlem ey göñül
4 Gülşen-i kûyında me’vâ bulsa ol hûrîveşün İhtiyâr eyler mi bâg-ı huldi âdem ey göñül
5 Devr ider Bâkî-sıfat hûrşîd o mâhuñ menzilin ‘Aşk ser-gerdânıdur Allâhu a’lem ey göñül
-301-
1 Döndi bezm-i bâgda bir dil-ber-i tannâze gül Cilve-i hüsn eyledi girdi libâs-ı nâze gül
2 Elden evrâkın salup bir bir uçurdı göklere Beñzedi bir dil-ber-i şûh-ı kebûter-bâze gül
3 Sînesin çâk eyledi mest-i sabûhîler gibi Subh-dem mürg-i çemenden gûş idüp âvâze gül
4 Vasf-ı hüsn-i yâr ile bir tâze divân baglasun Târ-ı zülf-i hûrdan bend eylesün şîrâze gül
5 Bâg-ı hüsn-i şâha bak görmek dilerseñ Bâkıyâ Baht u devlet nev-bahârında açılmış tâze gül
-302-
Fâ’ilâtün fâ’ilâtün fâ’ilâtün fâ’ilün
1 Subh-dem bülbül niyâz itdükçe geldi nâze gül Râz-ı ‘aşkı der-miyân itdi açıldı tâze gül
2 Oldı sahn-ı bâgda peydâ gül-efşânlar yine Hâsılı döndi çemen bezminde âteş-bâze gül
3 Uymadı bir gün hevâ-yı bülbül-i şûrîdeye Meyl ider dâ’im nesîm-i subh ile pervâze gül
4 Bir yire cem’ eylemiş evrâk-ı nâz u şîveyi Rişte-i cânından itmiş bülbülüñ şîrâze gül
5 Göklere irgürdi Bâkî gulgul-i ‘aşkuñ senüñ Salmadın rûy-ı zemîne hüsn ile âvâze gül
-303-
Mef’ûlü fâ’ilâtü mefâ’îlü fâ’ilün
1 Rahm eyle âb-ı dîde-i gevher-nisâre gel Emvâc-ı bahr-i eşkümi seyr it kenâre gel
209
2 Zâhid ne lâzım ehl-i dile kîne-i şütür Gir bezm-i ‘ayş u işrete sen de kıtâre gel
3 Meydür mihekk-i tecrîbe-i pîr-i mey-fürûş ‘Arz eyle nakd-i kalbüñi sâhib-’ayâre gel
4 Gördüñ kabâ-yı ‘ömre bekâ yok bu bâgda Gül gibi sen de pîreheni pâre pâre gel
5 Bâkî dem urma seyr-i makâmât-ı ‘aşkdan Geç âh u nâle nagmelerinden karâre gel
-304-
Mef’ûlü fâ’ilâtü mefâ’îlü fâ’ilün
1 Gül gülse dâ’im aglasa bülbül ‘aceb degül Zîrâ kimine agla dimişler kimine gül
2 Pâkîze-tab’ u sâf-dil ü pâk-meşrebüz Hüsnüñ güline düşse n’ola jâleveş göñül
3 Bezm-i safâ vü ‘ayşa salâdur bilenlere Şît u sadâ-yı bülbül ü berg ü nevâ-yı gül
4 Hüsn-i ruhuñla lutf-ı lebüñden haber virür Hep âb u tâb-ı cevher-i câm u safâ-yı mül
5 Bâkî ‘acûz-ı dehre er olmaz zebûn olan Merdân-ı râh-ı ‘aşk dimezler aña racül
-305-
Mef’ûlü fâ’ilâtü mefâ’îlü fâ’ilün
1 Lü'lû-yı jâleden takınup gûşvâr gül İtdi çemende nâz ile ‘arz-ı ‘izâr gül
2 Gün togdı sanma penbe-i subh ile nev-bahâr Urdı sipihr sakfına bir yâdgâr gül
3 Bir dil-sitâne döndi bu gün şahn-ı gülsitân Kad serv ü çeşm nergis-i şehlâ ‘izâr gül
4 Dîdâr-ı dûst bâg u gül-istân yiter bana Zülf-i nigâr sünbül ü ruhsâr-ı yâr gül
5 Dürme yüzüñi gonca-sıfat baña nâz idüp Aç verd-i bâg-ı behçeti ey gül-’izâr gül
6 Çekmezdi hârhârını gülzâr-ı ‘âlemüñ İñletmeyeydi bülbülini zâr zâr gül
210
7 Bâkî birinde görmedi haddüñ letâfetin Gülzâr-ı dehre gerçi gelüpdür hezâr gül
-306-
Mef’ûlü fâ’ilâtü mefâ’îlü fâ’ilün
1 Reşk-i ruhuñla olmasa ger dil-figâr gül Dâg-ı nihânın itmez idi âşikâr gül
2 Gülzâre gel ki pâyüñe kasd-ı nisâr içün Dâmânın itdi pür-güher-i şâhvâr gül
3 Bezminde sürdi lâle murassa’ piyâlesin Oldı emîr-i meclis-i bâg u bahâr gül
4 Lutfuñ göziyle bir güle baksañ yiter baña Bak sîne dâgın eyledüm ey gül-’îzâr gül
5 Aldı seherden üsküfini bâz goncanuñ İtdi çemende bülbül-i zârı şikâr gül
6 Rengîn varaklar aldı ele tâ ki eyleye Tahrîr-i medh-i hâce-i sâhib-vekâr gül
7 Bâkîveş âhir eyledi ‘aczin müşâhede Evrâkın itdi defterinüñ târmâr gül
-307-
Fe’ilâtün fe’ilâtün fe’ilâtün fe’ilün
1 Ehl-i dil cânlara meyl it şeref ü ‘izzet bul Nazaruñ kânlara kıl gevher-i zî-kıymet bul
2 Gelme bî-nâm u nişân ehl-i hârâbat içre Yüri var şehr-i melâmetde biraz şöhret bul
3 Koyalum sâgarı zâhid saña hem-reng olalum Bize keyfıyyet-i sahbâ gibi bir hâlet bul
4 Meclis-i va’za oturmak katı alçaklıkdur Sadr-ı mey-hâne-i ‘irfana yitiş rif’at bul
5 Zâhid ol sıklet ile uçmaga hâzırlanma Çıkar ol cübbe vü destârı biraz hıffet bul
6 Bî-riyâ merd-i Hudâsın bilürüz ey sûfî Garazuñ rahmet-i Hakdur o kadar rahmet bul
7 Mey içüp mest-i müdâm olsa ‘aceb mi Bâkî Derd ü gamsuz güzerân eyleye bir sâ’at bul
211
-308-
Mef’ûlü fâ’ilâtü mefâ’îlü fâ’ilün
1 Gülşende itdi nâz ile ‘arz-ı cemâl gül Kıldı belâlu bülbüli âşüfte-hâl gül
2 Geldi zuhûra çâh-ı ‘ademden çıkup yine Mîzâne girdi Yûsuf-ı Ken’ân-misâl gül
3 Döndi safâda encümen-i Mustafâya bâg Hayl-i şükûfe zümre-i ashâb u âl gül
4 Câm-ı şarâbı içmez elinde tutar turur ‘Aşkuñ meyinden oldı meger bî-mecâl gül
5 Makbûl-i tab’-ı halk-ı cihân oldı nitekim Dîvân-ı nazm-ı Husrev-i sâhib-kemâl gül
6 Bezm-i gam içre olmış iken bâde göz yaşı Bâg-ı belâda dâg-ı dil-i pür-melâl gül
7 Lutfuñdan irdi Bâkîye rengîn filoriler Gûyâ saçıldı meclise bir dest-mâl gül
8 Açdukça gonca beççe-i bülbül gibi dehân Aldukça jâle beyzâların zîr-i bâl gül
9 Bâg-ı cihânda gül gibi handân u hurrem ol Bezm-i safâda ey şeh-i ferhunde-fâl gül
-309-
Fe’ilâtün fe’ilâtün fe’ilâtün fe’ilün
1 Ehl-i tecrîd ki kûyuñda yiri hâk degül Pâye-i kadri Mesîhâ gibi eflâk degül
2 Pertev-i mihrüñ ile buldı kemâlin hûrşîd Kameri n’eyleyelüm âyînesi pâk degül
3 Çok yanuñca salınur şimdi ser-efgendelerüñ Şeh-süvârum saña kim beste-i fitrâk degül
4 Mey içüp virmedüñ âyîne-i idrâke cilâ Gider ey şeyh-i riyâ-pîşe bu idrâk degül
5 Varmaz erbâb-ı safâ meclisüñe ey vâ’iz Aglamış sûretüñe kimse hevesnâk degül
6 Almadı bûy-ı mahabbetden eser şunlar kim Goncaveş dilleri hûn sîneleri çâk degül
212
7 Bâkıyâ bâg-ı cihânda kanı bir nâzük-tab’ Sînesi gül gibi âzürde-i hâşâk degül
-310-
Fâ’ilâtün fâ’ilâtün fâ’ilâtün fâ’ilün
1 Nakş-ı gül seyr it çemende savt-ı bülbül diñle gel Şimdi savt u nakşdur ‘ayş ehline sâlih ‘amel
2 Başladı gülşende mürg-i hoş-nevâ nev-rûzdan Şâh-ı gül bezminde taksîm itdi bir garrâ gazel
3 Nazenîn ebrûlaruñ hakkâ ki kılmış kıl kalem Hüsnüñi şol dem ki tasvîr itmiş üstâd-ı ezel
4 Nâfe-i müşgîn-i zülfinden haber sor Çîne var Ey sabâ geşt ü güzâr it kâ’inâtı turma yil
5 Câm-ı mey sun sâkıyâ bir pâre gelsün cânumuz Bî-mecâl olduk gam-ı dehr ile öldürdi kesel
6 Üstümüzden yil gibi geçsün sabânuñ himmeti İstemezse irdügin ol serv-i sîm-endâma el
7 Bâkıyâ ser-levha-i eş’ârı tezhîb eyle kim Müşkilüñ lutf-ı şehenşâh itdi altun gibi hal
-311-
Mef’ûlü fâ’ilâtü mefâ’îlü fâ’ilün
1 Şîrîn lebüñ yanında olur şermsâr la’l Rengîn sözüñ katında bulur inkisâr la’l
2 Hâl-i ruhuñ gedâsı bir âvâre müşg-i Çîn La’l-i lebüñ fütâdesi bir hâksâr la’l
3 Dürc-i dehânı var ise billûr hokkadur Andan görinür iki latîf âbdâr la’l
4
Nâzük nihâli ol leb ü ruhsâr-ı âl ile Bir şâhdur ki olmış aña berg ü bâr la’l
5 Degdi dehânı söyledi bir gün kulaguma Gûyâ takıldı gûşuma bir gûşvâr la’l
6 Dirsem ‘aceb mi hâtem-i Cem devr-i meclise Elmâs câm-ı sâde mey-i hoş-güvâr la’l
7 Nûş itmeyince cür’a-i şâh-ı cihânı hâk Kân içre hâsıl olmadı kâmil-’ayâr la’1
213
8 Hûrşîd-i âsmân-ı sa’âdet Selîm Hân Kim feyz-i câmı kâne bagışlar hezâr la’l
9 Bâg içre dökse cür’asın altun piyâlesi Zer hokkalarla bitüre şâh-ı enâr la’l
10 Hem-vâre pây-i taht-ı şehenşâha Bâkıyâ Rengîn sözüñden eyle firâvân nisâr la’l
-312-
Mefâ’îlün mefâ’îlün mefâ’îlün mefâ’îlün
1 Hakîkat sırrın ey zâhid dil-i bî-gışş u gılden bil Rümûz-ı ‘aşkı fehm eyle biraz sen de bu dilden bil
2 Çeker dil mihnet ü derdi mahabbet riştesin kırmaz Kesilmek var ise ol dil-ber-i peymân-güsilden bil
3 Hat u hâl öldürür ‘uşşâkı tâb-ı ‘ârız incitmez Zevâli bilmek isterseñ ziyâdan bilme zılden bil
4 Revâc-ı revnâk-ı hüsnüñ nesîm-i âhumuñdur hep Safâ-yı nev-bahârı sen hevâ-yı mu’tedilden bil
5 Vücûduñ hâkini ter tut gözüñ yaşıyla ey Bâkî Gül-i gülzâr-ı ma’nâ açılur bu âb u gilden bil
-3 1 3 -
Fe’ilâtün fe’ilâtün fe’ilâtün fe’ilün
1 Âlet-i hüsni mükemmel kad-i dil-cû da güzel Ol siyeh gözler ile hak bu ki ebrû da güzel
2 Hat-ı nev-hîzüm ile didi ne dirsin ruhuma Didüm ol rû da güzel hatt-ı semen-bû da güzel
3 Yaluñuz gerden-i zîbâsı degül hâlet-bahş ‘Anber-âmîz o zülfeyn ile gîsû da güzel
4 Sahn-ı hammâmda dün gördüm o nâzük bedeni Sînede mûdan eser yok dahı pehlû da güzel
5 Eyledüm dikkat ile mûy miyânına nazar Cümleten bî-bedel ü sâ’id ü bâzû da güzel
6 Söylese lafz-ı dürer-bârına söz yok Bâkî Dürc-i la’lindeki her dâne-i lü’lû da güzel
214
-314-
Fe’ilâtün mefâ’ilün fe’ilün
1 Yaraşur ey sipihr-i mâh-cemâl Kamerî yaka olsa saña hilâl
2 Gösterür gülşen içre kâmetüñi Barmag ile biri birine nihâl
3 Dir görenler dem-i gazabda seni Bâreka’llâh zehî cemâl u celâl
4 Haymedür gözlerüm tınâb müjem N’ola ger konsa aña şâh-ı hayâl
5 Öykünürmiş ‘izâr-ı dil-dâra Göricek Bâkıyâ güli ele al
MÎM
-315-
Fe’ilâtün fe’ilâtün fe’ilâtün fe’ilün
1 N’ola dehr içre nişânum yog ise ‘Ankâyem Ne ‘aceb seyl gibi çaglamasam deryâyem
2 Göze göstermez ise tañ mı beni her ednâ Ki nazar fark idecek mertebeden a’lâyem
3 İltifât eylemezem zerre kadar nâ-dâne Âsmân-ı hünere mihr-i cihân-ârâyem
4 Süretâ gerçi gedâ şeklin urındum ammâ Mesned-i memleket-i ma’rifete Dârâyem
5 Bâkiyâ dîn-i Muhammed hak içün ‘âlemde Dem-i cân-bahş ile nazm içre bu gün ‘İsâyem
-316-
Mefâ’îlün mefâ’îlün mefâ’îlün mefâ’îlün
1 İrişdüm bahre cûyâsâ basît-i hâkden geçdüm Bisât-ı kurba irdüm çenber-i eflâkden geçdüm
2 Şarâb-ı la’l-fâm u zevrâk-ı zerrîni terk itdüm Ben ol keştî ile ol âb-ı âteşnâkden geçdüm
215
3 Gamuñ afyûnını tiryâk diyü baña ‘arz itme Yüri sag ol benüm ‘ömrüm ben ol tiryâkden geçdüm
4 Beni âlûde-dâmen sanma vâ’iz mest gördünse Senüñ bezmüñ gibi ben nice cây-ı pâkden geçdüm
5 Mugaylân-ı belâ tutmış tarîk-i Ka’be-i vasluñ Efendi ben o râh-ı pür-has u hâşâkden geçdüm
6 Metâ’-ı dehr bir puldur akar şu ‘ömr-i müsta’cel Anuñ'çün Bâkıyâ esbâbdan emlâkden geçdüm
-3 17-
Fe’ilâtün fe’ilâtün fe’ilâtün fe’ilün
1 Mâ-sivâdan tama’-ı nusreti az eyleyelüm Lutf u ihsânı çok Allâha niyâz eyleyelüm
2 Biñ günâh eylese bir kul yine rızkın kesmez Şükr-i in’âm-ı şeh-i bende-nevâz eyleyelüm
3 Her tezervüñ nice bir saydı hevâsında yilüp Dâ’imâ hırs u tama’ çeşmini bâz eyleyelüm
4 Mâhdan mâhîye dek saldı cefâ kullâbın Kıssa-i gussa-i zülfüñ ne dırâz eyleyelüm
5 Tutalum şîve-i rindân-ı kanâ’at-pîşe Tâbe-key hâtıra-i ni’met ü nâz eyleyelüm
6 Harem-i vasla reh-i râst mahabbet yolıdur Râh-ı ‘uşşâkdan âheng-i hicâz eyleyelüm
7 Cân u dilden sakın esrâr-ı gamın ey Bâkî Dime bigâneleri mahrem-i râz eyleyelüm
-3 1 8-
Müstef’ilün müstef’ilün müstef’ilün müstef’ilün
1 ‘Âlem hayât-ı nev bulur cânlar bagışlar dem-be-dem Enfâs-ı Rûhu’ullâhdur gûyâ nesîm-i subh-dem
2 Sahn-ı felekde cilveger tâvûs-ı zerrîn-bâl ü per Bâg-ı cihân pür-nûr u fer ‘âlem gülistân-ı İrem
3 Bezm-i safâ vü reşh-i câm bu zemzem olmış ol makâm Mey-hâneler Beytü’l-Harâm pîr-i mugân şeyhü’l-harem
216
4 Müşgîn-nesîm oldı hevâ ‘anber-şemîm oldı sabâ Gülzâra gelse gâlibâ urmaz Hutenden nâfe dem
5 Bâd-ı seherden hoş-nesîm hulk-ı hudâvend-i kerîm Sultân-ı ‘âdil Hân Selîm şâhenşeh-i sâhib-kerem
6 Keyhusrev-i Cemşîd-fer Cemşîd-i Keyhusrev-güher Dârâ-yı İskender-zafer İskender-i Dârâ-haşem
7 Hûrşîdveş pür-nûr u fer Nâhîd-veş rûşen-güher Keyvân-sıfat ‘âlî-nazar şâhenşeh-i encüm-haşem
8 Şâhâ murassa’ câmdur sâkî-i sîm-endâmdur ‘Ayş-ı mey-i gül-famdur râhat-resân-ı rûh-ı Cem
9 ‘Ayş u tana’’um vaktidür sâz u terennüm vaktidür Bâkî tekellüm vaktidür güftâre sa’y it lâ-cerem
10 Hâmûşlık senden ‘aceb tab’uñ müsellem tutdı hep
Sihr-âferînân-ı ‘Arab pâkîze-gûyân-ı ‘Acem
-319-
Mef’ûlü mefâ’îlü mefâ’îlü fa’ûlün
1 La’lüñ göricek kana döner gözden akanum Oynar yüregüm derd ile diñmez hafekânum
2 Zerd oldı yüzüm derd ile san kim yerekândur Lutf eyle begüm dökme benüm yok yire kanum
3 Âhum tolanur subha degin gökleri kat kat Kûyuñ yörenür döne döne eşk-i revânum
4 Cânâne giden nâmedeki mühr degüldür Ardınca kalur reşk ile çeşm-i nigerânum
5 Cânum özenür kim komaya şîşede Bâkî Meclisde didüm ben de görince koma cânum
-320-
Mefâ’îlün mefâ’îlün mefâ’îlün mefâ’îlün
1 Cemâl-i âlem-ârâsından ol mâhuñ nikâb açdum ‘Aceb ferhunde geldi fal-i ahvâlüm kitâb açdum
2 Yakam çâk eyledüm ‘aşkuñ yolında dâg-ı sînemde İçinden gene peydâ oldı bir künc-i harâb açdum
3 Letâîf söyledüm güldi açıldı hokka-i la’li Yine seyr eylesün yârâne dürc-i dürr-i nâb açdum
217
4 Hevâ-yı ‘aşkuñ içre ben kaçurdum Kafa sîmurgı Cenâh-ı himmeti ol dem ki mânend-i ‘ukâb açdum
5 Salup şemşîr-i nazm-ı âbdârı dehre Bâkîveş Belâgat kişverin ey pâdişâh-ı kâm-yâb açdum
-321-
Mef’ûlü mefâ’îlü mefâ’îlü fa’ûlün
1 Rûşen ola tâ işigüñe varmaga râhum Yil mûmlarını yakdı gice şu’le-i âhum
2 Hem-reng-i peleng itdi beni kûh-ı belâda Cismümde ser-â-pâ görmen dâg-ı siyâhum
3 Lutf eyle ineñ kullarına cevri çog itme Âh eylemesün kimseye zulm eyleme şâhum
4 Dildür saña ‘arz itmege ahvâlümi gûyâ Kabrümdeki hâk üzre biten tâze giyâhum
5 Bâkî dilemez dehr-i denî saltanatın dil Yâr işiginüñ hidmetidür devlet ü câhum
-322-
Mefâ’îlün mefâ’îlün mefâ’îlün mefâ’îlün
1 Mahabbet bahridür âhum yilinden mevc urur yaşum Melâmet fülkidür ser aña lengerdür iki kaşum
2 Peleng-i ‘aşk-ı yâruñ bîşesidür mûy-ı jülîdem Diyâr-ı derd ü mihnet kûhsârıdur benüm başum
3 Ne meclis içre nûş-ı câm idersem yâd-ı la’linle O bezm ehlinde kalmaz cür’adan gayrı ayakdaşum
4 Bilürsin nûr-ı dîdem tûtiyâya katılur cevher N’ola aglarsa hâk-i pâyüñe çeşm-i güher-pâşum
5 Ayırdı sihr idüp yâri sipihr-i pîre-zen benden Ne lu’b itdi baña gör bi’llâhi oynaşum
-323-
Fe’ilâtün fe’ilâtün fe’ilâtün fe’ilün
1 Nev-bahâr oldı gelüñ ‘azm-i gülistân idelüm Açalum gonca-i kalbi gül-i handân idelüm
218
2 Komayup lâle gibi elden ayagı bir dem Mest olup gonca-sıfat çâk-ı giribân idelüm
3 İçelüm la’l-i müzâbı saçalum cür’aları Hâk-i gülzârı bu gün kân-ı Bedahşân idelüm
4 Menzil-i ‘ayş u tarâb hurrem ü âbâd olsun Yıkalum zerk u riyâ deyrini vîrân idelüm
5 Okusun vasf-ı ruh-ı yâr ile Bâkî şi’rin Bülbül-i gülşeni meclisde gazel-hvân idelüm
-324-
Fâ’ilâtün fâ’ilâtün fâ’ilâtün fâ’ilün
1 Zevrak-ı sahbâyı sâkî sundı çün nûş eyledüm İrdi bir hâlet ki deryâlar gibi cûş eyledüm
2 ‘İşret-i bezm-i visâl-i yâr geldi yâduma Gussa-i dehri gam-ı devri ferâmûş eyledüm
3 Terk idüp tâc u kabâyı şevk-i şem’-i hüsnüñe Kendümi pervâneâsâ bir nemed-pûş eyledüm
4 Fürkatüñde bâga vardum hasret-i bâlâñ ile Kalmadı sabrum görüp servi der-âgûş eyledüm
5 Nâleler kıldum ser-i kûyında yâruñ Bâkıyâ Bülbülân-ı gül-sitân-ı dehri hâmûş eyledüm
-325-
Fâ’ilâtün fâ’ilâtün fâ’ilâtün fâ’ilün
1 Kimseye ‘aşkuñda izhâr itmedüm meftûnlugum Bildiler hâl-i derûnum gördiler mahzûnlugum
2 La’lüñe teslîm ider cân borcın inkâr itmezin Kılmasun gamzeñ tekâzî çekmesün medyûnlugum
3 ‘Âleme leylî saçuñ sevdâsın izhâr eylerin Nev-bahâr eyyâmıdur bir gün tutar mecnûnlugum
4 Vaz geldi câna dil-ber tîr-i müjgân urmadan Anlamışdur ol peri-sûret meger vurgunlugum
5 Olmadum Bâkî-sıfat mâlik metâ’-ı vaslına Gitdi elden nakd-i cân âhir görüñ magbûnlugum
219
-326-
Mef’ûlü fâ’ilâtü mefâ’îlü fâ’ilün
1 Agyâra kıldı hançer ile gamzesi hücûm Küffâra çekdi tîgını san pâdişâh-ı Rüm
2 Ol kim livâ-yı feth ü zafer reh-berin çeker Sahn-ı fezâ-yı çarhda ser-’asker-i nücûm
3 Şemşîr-i tâbnâk u ziyâ-bahşı gûyiyâ Âhendür oldı Hazret-i Dâvûd elinde mûm
4 Gelmez senüñle ma’rekeye hasm-ı kûr-baht Olmaz hümâ-yı devlete hem-sâye bûm-ı şûm
5 Bâkî nisâr-ı hâk-i kadem kıl vücûduñı Şol günde kim irişe gele müjde-i kudüm
-327-
Fe’ilâtün fe’ilâtün fe’ilâtün fe’ilün
1 Meclis-i ‘aşka girüp ayagı evvel çekdüm Mâ-sivâdan götüri âhir-ı kâr el çekdüm
2 Sînem üzre görinen kanlu elifler sanmañ Safha-i derd ü gama sürh ile cedvel çekdüm
3 ‘Alev-i âteş-i âhum degül eflâke çıkan Ahter-i bahtuma bir tîg-i musaykal çekdüm
4 Nukra-i eşküm ile sîm-keş oldum şimdi Müjemüñ aralarından bir iki tel çekdüm
5 Dâglar na’1 ü eliflerle degül peyveste Şafha-i sîneye bir hatt-ı müselsel çekdüm
6 Beden-i zerd ü nizârumla degül çihre-i zer ‘Aşk ser-nâmesine levha yazup hal çekdüm
7 Bâkıyâ hûn-ı dili dîde düketdi gördüm Mey-i nâbı bedel-i mâ-yetehallel çekdüm
-328-
Fe’ilâtün mefâ’ilün fe’ilün
1 ‘Aşkı bülbül gibi beyân idelüm Hâlümüz gül gibi ‘ayân idelüm
220
2 Jâleveş bezme varumuz saçalum Zeri gül gibi der-miyân idelüm
3 Çekelüm hükm-i ‘aşka tugrâyı ‘Aklı bî-nâm u bî-nişân idelüm
4 Gül gibi câm-ı ‘ayşı güldürelüm Rûh-ı Cemşîdi şâdmân idelüm
5 Zer gibi kalbi sâf olan gelsün Âteş-i meyde imtihân idelüm
6 Gelmesün bezm-i ‘ayşa nâ-mahrem Nergis-i bâgı dîde-bân idelüm
7 Meclisüñ şûh-ı gül-’izârların Goncaveş mest-i ser-girân idelüm
8 Gül gül olsun ruh-ı semen-rûyân Subh-dem seyr-i gülsitân idelüm
9 Hem-rikâb itdi ‘îdı husrev-i gül Câm-ı gül-gûnı hem-’inân idelüm
10 Akıdup halk-ı şîşeden mey-î nâb Hûn-ı kurbân gibi revân idelüm
11 Hîç te’hîre yir yok ey Bâkî Niyyet-i hayrdur hemân idelüm
-329-
Fe’ilâtün mefâ’ilün fe’ilün
1 Ol iki zülf-i müşg-i gâliye-fâm Olmış ebrûlaruñ hilâline lâm
2 Kaş râ kad elif dehân ise mîm Kılduñ ey mâh halkı emrüñe râm
3 Sîme beñzer diyenlerüñ tenüñi Hele ey dûst sözleri katı hâm
4 Âbgîne içinde mey gibidür Leb-i la’lüñ hayâli dilde müdâm
5 Olmasañ ger cihânda bir dâne Zülfüñ olmazdı cân mürgına dâm
6 Vuslatuñ ‘îdına irersem eger Bâde-i la’lüñ ile savmı sıyam
221
7 Kime vasf eylesem şehâ seni dir Bâkıyâ oldum aña ben de gulâm
-330-
Fe’ilâtün mefâ’ilün fe’ilün
1 Haste-i derd-i ‘aşk-ı cânânem Mübtelâ-yı belâ-yı hicrânem
2 Çeşm-i bîmârı gibi haste-dilem Ser-i zülfi gibi perîşânem
3 Şem’veş subh olınca şevkumdan Gâh handân u gâh giryânem
4 N’ola sabrum yakası çâk olsa Mest ü medhûş-ı câm-ı hicrânem
5 Bunca cevr ü cefâ baña nice bir Hây kâfir hele müselmânem
6 Bâkıyâ hvân-ı vasla irmez isem Gam tenûrında nice bir yanam
-331-
Fe’ilâtün fe’ilâtün fe’ilâtün fe’ilün
1 Eyledi müjde-i gül bülbüli şâd u hurrem Goncanuñ göñli açıldı güle düşdi şeb-nem
2 ‘Âlemüñ n’eyleyeyin bâg u bahârın sensüz Baña sen ruhları gülzâr ile hoşdur ‘âlem
3 Var ise tâzeledi bâg-ı nihâl-i emelin Reşehât-ı kalem-i hazret-i sultân-ı kerem
4 Dâne-i hâline bak cennet-i ruhsârında Nice sabr eylesün Allâhı severseñ âdem
5 Dil-i şûrideye kıl pend ü nasihat geh geh Nefesün gelsün eyâ sûfi-i nâsih dem dem
6 Âbdâr olsa n’ola mîve-i şi’r-i Bâkî Urmadı kimse bu bâg içre dahı böyle kalem
-332-
1 Levh-i hâtırda hatuñ nakşını yazmak ‘amelüm Künc-i halvetde senüñ fikr-i lebüñdür emelüm
222
2 Yitişinceydi hemân derdine ben bîmâruñ Mîve-i vaslına yâruñ n’ideyin irmez elüm
3 Bülbülüñ medh idüp ol şâh-ı gül-i ter didügi Bir ‘ömür dörpüsidür kaddüñe nisbet güzelüm
4 Benem ol şâh-ı nihâl-i çemen-i mihnet kim Mîve-i ma’rifet ü fazl u hüner bükdi bilüm
5 Âdemüñ ehl-i riyâ sözleri kanın kurıdur Sâkıyâ toldur’a şol kan olacagı içelüm
6 Bâde-i mihr ü vefâ sâgarıdur ey Bâkî N’ola devr eyler ise bezm-i cihânı gazelüm
-333-
Mefâ’îlün mefâ’îlün mefâ’îlün mefâ’îlün
1 Tapuñdur Ka’be-i ‘ulyâ-yı eshâb-ı safâ kıblem Kapuñdur Mescid-i Aksâ-yı erbâb-ı vefâ kıblem
2 Harîm-i Beyt-i Ma’mûrundan a’lâ olmaya Ka’be Degüldür şâh-ı Sidre kâmetüñden müntehâ kıblem
3 Hayâl-i hâl-i ruhsâruñ yog anuñ çünki göñlinde Ne basdı bagrına seng-i siyâhı Ka’be yâ kıblem
4 Dil-i pür-iştiyâkı tek visâlüñ ‘îdına irgür Eger kurbân dilerseñ yoluña canlar fidâ kıblem
5 Eger kûy-ı habîbe secde kılmak câ’iz olmasa Cihânda secdegâh olmazdı kûy-ı Mustafâ kıblem
6 Bilürsin yüz sürerler âsitân-ı Ka’beye ben de İşigüñe yüzüm sürsem n’ola a Ka’bem a kıblem
7 Yüzüñ görüp n'ola vasluñ temennâ eylese Bâkî Görinse Ka’be dirler müstecâb olur du’â kıblem
-334-
Mef’ûlü fâ’ilâtü mefâ’îlü fâ’ilün
1 Âşüfte bend-i silsile-i zülfüñe nesîm Mâ’il nihâl-i kâmetüñe tab’-ı müstakîm
2 Ayrıldı dil sadef gibi sen dürr-i pâkden Şemşîr-i hecrüñ eyledi bî-çâreyi dü-nîm
3 Kadr ü şerefde sen güher-i kân-ı saltanat Bahr içre dürr-i nâb gözi yaşlu bir yetîm
223
4 Sensüz cinâne kalmadı meylüm cihân degül Kûyuñ riyâz-ı huld visâlüñ yiter na’îm
5 Bâkîye virdi müjde-i vasluñ hayât-ı nev ‘Ömrüñ mezîd pâdişehüm yarıcuñ Kadîm
-335-
Mefâ’îlün mefâ’îlün mefâ’îlün mefâ’îlün
1 Safâ gülzârıdur sînem gül-i bî-hârdur dâgum Mahabbet gülşeninde açılan gül-nârdur dâgum
2 Der-i ümmîdi kıldum beste hûbânuñ vefâsından Görinür sînede yir yir ser-i mismârdur dâgum
3 Beni müflis sanur gerçi görenler rûy-ı zerdümden Velî ag akçadur eşküm kızıl dînârdur dâgum
4 Şirâr-ı nâr-ı hırmen-sûz-ı gamdan sîne yanmışdur Nişân-ı âteş-i endûh-ı ‘aşk-ı yârdur dâgum
5 Kızardı göz gibi nâr-ı gam-ı fürkatde ey Bâkî Derûnum hâlin aglar dîde-i hûn-bârdur dâgum
-336-
Mefâ’îlün mefâ’îlün mefâ’îlün mefâ’îlün
1 Beter buldum dil-i dîvâneyi her çend pend itdüm Saçuñla bend idüp âhir giriftâr-ı kemend itdüm
2 Hadîs-i târ-ı zülfüñden fakîhe bir sü’âl itdüm Cevâba kâdir olmadı herîfi endbend itdüm
3 Fürûg-ı şu’le-i dâgum güneşden tâbnâk oldı Duhân-ı âteş-i ahum felekden ser-bülend itdüm
4 Gice şem’-i ruhuñ şevkinde bir kaç beyti yandurdum
‘Aceb hûb u dil-efrûz eyledüm hoş dil-pesend itdüm
5 Sözüm Bâkî kemâlin buldı vasf-ı nev-cevânumla Özüm lutf-ı suhanda hem-ser-i pîr-i Hocend itdüm
-337-
Mefâ’ilün fe’ilâtün mefâ’ilün fe’ilün
1 Çemende servi kad-i dil-sitâna beñzetdüm Nihâli dil-ber-i nâzük-miyâna beñzetdüm
224
2 Nihâl-i bân ile her yanı şöyle zeyn olmış Çemen vilâyetini şehr-i bâna beñzetdüm
3 Diyâr-ı Rûma gülistânın eyledüm teşbîh Benefşezârını Hindûsitâna beñzetdüm
4 Gül ü şakâyıkuñ ol reng-i rûların gördüm Hicâbı gâlib iki dil-sitâna beñzetdüm
5 Sabâ ile harekâtın görüp nihâllerüñ Tevazu’ ehli birer nev-cevâna beñzetdüm '
6 Tedârük eyle bu çaglar geçer gider kalmaz Zamân-ı fursatı seyl-i revâna beñzetdüm
7 Cilâ-yı âyîne-i âb-ı cûyı seyr itdüm Safâ-yı meşreb-i şâh-ı cihâna beñzetdüm
8 Güli çemende serîr-i zümürridîn üzre Selîm Hân-ı sipihr-âsitâna beñzetdüm
9 Kolında şâhid-i bahtı görince ol şâhı Şikâra pençe uran arslana beñzetdüm
10 Cemâl-i devleti gül gibi hurrem ü handân Bisât-ı ‘işretini gülsitâna beñzetdüm
11 Edâ-yı Bâkîyi vasfında Selsebîl sanup Riyâz-ı bahtını bâg-ı cinâna benzetdüm
-338-
1 Şeb-nem gibi saçılsun koñ eşk-i firâvânum Güller gibi açılsun tek gonca-i handânum
2 Ben âb-ı revân itmek cân üzre gözüm yaşın Tek meyl-i kenâr itsün ol serv-i hırâmânum
3 Yâd-ı ser-i zülfüñle gülzâr-ı dil ü cânda Sünbüller ider peydâ efkâr-ı perişânum
4 Câm-ı mey-i ‘işretdür ‘aşkuñda dil-i pür-hûn Şem’-i şeb-i vuslatdur dâg-ı dil-i süzânum
5 Sen gül gibi gülşende gülmekde açılmakda İñler kafes-i tende mürg-i dil-i nâlânum
6 Nâz uyhusına varmış ‘âlemden olup fârig Âdem mi görür şimdi ol gözleri mestânum
7 Döksün güher-i eşki Bâkî reh-i kûyuñda Mahsûl-i dil ü dîde hep yoluña sultânum
225
-339-
Fâ’ilâtün fâ’ilâtün fâ’ilâtün fâ’ilün
1 Dün gice dil hânesin bi’1-cümle tenhâeyledüm Kapu yapdum gayra kesretden müberrâ eyledüm
2 Gözlerüm ebr-i bahârî gibi âb efşân idüp Bâdveş sildüm anı pâk ü mücellâ eyledüm
3 Perde-i ‘izzet çeküp yakdum mahabbet şem’ini Sandal-ı rûhı buhûr idüp müheyyâ eyledüm
4 Bir ciger kalmışdı anı da kebâb itdüm hemân Dâg-ı hûn-âlûdelerden câm-ı sahbâ eyledüm
5 Sohbet-i hâs eylemek maksûd idindüm Bâkıyâ Cânı agâh itmedin cânânı peydâ eyledüm
-340-
Fe’ilâtün mefâ’ilün fe’ilün
1 ‘Arz-ı hüsn it niyâza başlayalum Nagme-i ‘aşka tâze başlayalum
2 Goncaveş dâg-ı sînemüz açalum Gül gibi keşf-i râza başlayalum
3 Dil-i saht-ı nigârı nerm idelüm Âh-ı âhen-güdâza başlayalum
4 Gam-ı zülfın çeküp ıraklardan' Fikr-i dûr u dırâza başlayalum
5 Gitmesün sâgar elden ey Bâkî San’at-ı şîşe-bâza başlayalum
-341-
Mefâ’îlün mefâ’îlün mefâ’îlün mefâ’îlün
1 Dil-i pür-derd-i mecrûhı der-i cânâne tapşurdum Varup dâru’ş-şifâya yine bir dîvâne tapşurdum
2 Ruhı gül-gûnına ol goncanuñ dil mürgını virdüm Yine bir bülbül-i gûyâ gül-i handâne tapşurdum
3 Nigehbân eyledüm genc-i gama bir heft-ser ejder Hayâl-i zülfini çün bu dil-i vîrâne tapşurdum
226
4 ‘Acûz u pîre-zen dehrüñ çü kasdı cân imiş bildüm E-renler himmetinde anı ben merdâne tapşurdum
5 Ser-i zülfi ucında ‘âkıbet ser terkini urdum Girüp meydâne Bâkî tûpumı çevgâne tapşurdum
-342-
Fe’ilâtün mefâ’ilün fe’ilün
1 Hâne-i kalbüm eylesün termîm Ka’be yapmak dilerse İbrâhîm
2 Kühl idinmek gubâr-ı makdemüñi Cümle a’yân içinde resm-i kadîm
3 Haber-i bûy-ı zülfüñ alınca Ne hevâlarda yeldi bâd-ı nesîm
4 ‘Âlem-i vuslatuñ riyâz-ı bihişt Mâtem-i fürkatün ‘azâb-ı cahîm
5 Şi r-i Bâkî müsellem olsa n’ola Vasf-ı pâküñ ider bu tab’-ı selîm
-343-
Mefâ’îlün mefâ’îlün mefâ’îlün mefâ’îlün
1 Öpelden la’lüñi âl ile bâde câm u sâgar hem Benüm’çün dem-be-dem aglar sürâhî şem’-i enver hem
2 Sen ol sultân-ı hûbân-ı cihânsın kim işigüñde Kuluñdur nice Kul oglı güzeller belki begler hem
3 Görüp bezmüñde sûzum hâl-i ruhsâruñ firâkıyla Tutışdı odlara yandı benüm'çün ûd u micmer hem
4 ‘Aceb ey serv-i ser-keş sen ne nahl-i âlem-ârâsın
Ki kaddüñ dikmesidür gökde Tûbâ yirde ‘ar’ar hem
5 Görüp bu dürlü dürlü nazm-ı pâküm şermden Bâkî Kızardı pençe-i mercân bozardı lü’lû-yı ter hem
-344-
Mefâ’îlün mefâ’îlün mefâ’îlün mefâ’îlün
1 Gülistân-ı cihânı bâda virmişdür dem-i serdüm Sakın âhum yilinden ey nihâl-i nâz-perverdüm
227
2 Teb-i tâb-ı mahabbetden şu deñlü nâ-tevânem kim Hayâtum gülşeninde za’ferân oldı ruh-ı zerdüm
3 Diyâr-ı gurbete düşdüm cüdâ oldum mekânumdan Bu yirlerde garîbem yok-durur yanunca hem-derdüm
4 Mürîd-i ‘aşk oldum ben tecerrüd ihtiyâr itdüm Eger meyl eyler isem bir zen-i dünyâya nâ-merdüm
5 Tabîb-i şehre baş egmem güzellerden şifâ ummam Oñulmaz yaradur yaram devâsuz derddür derdüm
6 Dil-i dermânde-i Bâkî gibi hem-râzum olsaydı Belâ küncinde bir bir çekdügüm derdüm aña dirdüm
-345 -
Fâ’ilâtün fâ’ilâtün fâ’ilâtün fâ’ilün
1 Bir haber vir ey sabâ n’oldı gülistânum benüm Kimler ile salınur serv-i hırâmânum benüm
2 Bülbül-i müştâkuñuñ agladugın yâr işidüp Hârlarla açılur mı verd-i handânum benüm
3 Hîç bilür mi mey yirine dem-be-dem kan yutdugum İşidür mi ney yirine âh u efgânum benüm
4 Sebzeler dil uzadup topraga sürerler yüzin Kimseden incinmesün bu nahl-i bûstânum benüm
5 Bâkıyâ bir mürgdur gûyâ giriftâr-ı kafes Kûy-ı yâri añıcak uçmak diler cânum benüm
NÛN
-346-
Fe’ilâtün fe’ilâtün fe’ilâtün fe’ilün
1 Ne belâlar çekile zülf-i perîşânuñdan Ne fıten kopsa gerek nergis-i fettânuñdan
2 Kâmetüñ nice kıyâmet koparup etrâfa Ne haberler salına serv-i hırâmânuñdan
3 Bilmezin sîne midür sîmden âyîne midür Yine yüz gösteren ol çâk-ı giribânundan
4 ‘Âşık-ı teşne-ciger şerbet-i la’lüñ bulamaz Hele agzı sulanur çâh-ı zenahdânuñdan
228
5 Görüp ol sâ’id-i sîmîni gümişden bilüñi İştihâ keskin olur hançer-i bürrânuñdan
6 Şem’veş cân viricek başuñ ucında ey dil Şu’le-i âhuñ ola sîne-i sûzânuñdan
7 Ser-i şemşîrüñ ile tograsalar hâme-sıfat Baş kaldurmaya ‘âşık hat-ı fermânuñdan
8 Dür-i fazl ile murassa’ kılıcuñdur Bâkî Anı dûr itme benüm pâdişehüm yanuñdan
-347-
Mefâ’îlün mefâ’îlün mefâ’îlün mefâ’îlün
1 Dilâ teng olsañ ol şîrîn-dehenden teng-i şekkersin Gam-ı la’lin çeküp kanlar yudarsañ kân-ı gevhersin
2 Gör ey tûtî ne şekker-rîz olupdur hokka-i la’li Egerçi dürre-i dürc-i fesâhat nükte-perversin
3 Senüñ kâruñ hevâyılıkdur ancak ey kebûter sen Hevâ-yı ‘aşk-ı dil-ber neydügin bilmezsin oynarsın
4 Çekilmiş kaddüñ eflâke dökilmiş sünbülüñ hâke Letâfet gülşeninde bir nihâl-i sâye-güstersin
5 Letâfetde tenüñ bir sükkerî pâlûdedür dirsem Hemân incinmek istersin ineñ nâzük ineñ tersin
6 Murassa’ câmdur agzuñ leb-â-leb sükkerî şerbet
Mu’anber şem’dur kaddüñ ki ser-tâ-pâ mu’attarsın
7 İşüñ altun ider kâr-ı mahabbet rûy-ı zerd ile Hezâr ahsent ey Bâkî bu gün fennüñde zer-gersin
-348-
Fâ’ilâtün fâ’ilâtün fâ’ilâtün fâ’ilün
1 Şimdi bildürdi cihâna gamzeñ âfet neydügin ‘Âleme gösterdi ol kâmet kıyâmet neydügin
2 Baña derdüñ evvelâ bildürmedi dünyâ nedür Gerçi ‘âkil bilmedi dünyâda râhat neydügin
3 Cân nisâr itmekdür evvel şart bezm-i ‘aşkına Mahrem olmaz bilmeyen âdâb-ı sohbet neydügin
4 Hasret-i câm-ı lebi çeşmüm tolu kan eyledi Yâr bilmez mi tolu üstinde ‘âdet neydügin
229
5 Zâhidâ olmaz riyâ mâni’ nihânî ‘işrete Gûlsin gâyetde bilmezsin zarâfet neydügin
6 Gark ider ‘âlemleri bir katre âb-ı magfiret Var kıyâs it vüs’at-i deryâ-yı rahmet neydügin
7 Hakdan istersen na’îm-i câvidânı iste kim Gördüñ işitdüñ bekâ-yı ‘ömr ü devlet neydügin
8 Öldürür kattâl-i gamzeñ dirgürür la’l-i lebüñ ‘Âşık-ı bîmârı bilmez kimse hikmet neydügin
9 Mâ-verâ-yı perde-i esrâra bulmaz kimse râh Hazret-i Hakdur bilen ancak hakîkat neydügin
10 Şâh işiginden kıl istimdâd-ı himmet Bâkıyâ
Çarh dün-perverdür ol bilmez mürüvvet neydügin
11 Âsitânı hâkini mesken kılan kemter gedâ Gösterür dârâlara dârât u şevket neydügin
-349-
Fa’ûlün fa’ûlün fa’ûlün fa’ûl
1 Olur sebzezâr-ı hüner hâk olan Nem-i eşk ile hâki nemnâk olan
2 Olur kâbil-i feyz-i nûr-ı Kıdem Güneş gibi âyînesi pâk olan
3 Nedür câna mir’ât-ı hüsn-i ezel Güzel fehm ider sâhib-idrâk olan
4 Kaçan râh-ı vasluñdan eyler güzer Bu seyl-âb-ı eşk üzre hâşâk olan
5 Bu râh-ı hatarnâkdan Bâkıyâ Güzâr itmez illâ ki bî-bâk olan
- 350 -
Mefâ’îlün mefâ’îlün mefâ’îlün mefâ’îlün
1 Ele câm-ı musaffâ al derûnuñ pür-safâolsun Harîm-i bezmüñe tâb-ı mey-i rûşen ziyâ olsun
2 Ne yâd eyle geçen cevrin ne yaşuñdan dem ur hergiz Ne fikr-i mâ-mezâ olsun ne zikr-i mâ-cerâ olsun
3 Gedâ gûş itse düşnâmuñ du’âlar eyler alkışlar Bir iki sen de sög bârî du’â olsun senâ olsun
230
4 Keş-â-keşden elüñde câme-i cism ey dil-i şeydâ Çeker çâk eylerin bir gün ne saña ne baña olsun
5 Nisâr itdümse hâk-i dergehinden gayra ey Bâkî Cihânda lü’lû-yı mensûr-ı nazmum hep hebâ olsun
-351-
Mefâ’îlün mefâ’îlün mefâ’îlün mefâ’îlün
1 Nice bir mübtelâ-yı ‘aşka hicrânı belâ olsun İlâhî kendü gibi bî-vefâya mübtelâ olsun
2 Hemân ol Yûsuf-ı sânî iner ancak terâzüdan ‘Adîl olmaz gerekse iki ‘âlem bir yana olsun
3 Çemende bülbül âvâzı nasihat diñledür mi gör Bahâr irsün yine âfâk pür-sît u sadâ olsun
4 Tehî-dest olsañ ey rind-i gedâ gam çekme kim elde Zer-i sürh olmasun gül-gûn şarâb-ı dil-güşâ olsun
5 Yine Bâkî visâlüñ günlerin görsün gözüm nûrı Gubâr-ı âsitânuñ çeşm-i câna tûtiyâ olsun
-352-
Mefâ’îlün mefâ’îlün mefâ’îlün mefâ’îlün
1 Şeb-i zülfüñ nihân eyle ruhuñ rûşen nehâr olsun Gider ebr-i hatuñ yüzden cemâlüñ nev-bahâr olsun
2 Cemâlüñ pertevinden nûr-bahş ol mâh u hürşîde Güneş âyîne-i hüsnüñ felek âyîne-dâr olsun
3 Der ü dergâhına sultân-ı ‘aşkuñ ser-fürû eyler Esîr-i tâcdâr olsun gedâ-yı hâksâr olsun
4 Ne deñlü telh-kâm eylerse nûş it zehr-i eyyâmı Hayâl-i la’l-i nâbı tek şarâb-ı hoş-güvâr olsun
5 Bırakdı yok hisâbına felek ben zâr u bimârı Hele gâhî gelür yoklar gam-ı dildâr var olsun
6 Çıkarsun keştî-i bâde kenâr-ı ‘işret-âbâde Dilâ sabr eyle bir kaç gün muvâfık rûzgâr olsun
7 Cenâb-ı şâha ey Bâkî nisâr it lü’lû-yı nazmuñ Bu sandûk-ı sadefkârîde dürr-i şâhvâr olsun
231
-353-
Mefâ’îlün mefâ’îlün mefâ’îlün mefâ’îlün
1 Saçuñ zencîrine bend it dil-i âvâre eglensün Mukayyed kıl biraz ol zülf-i müşgîn-târe eglensün
2 Dil ü cân nâleler kılsun reg ü pey virsün âvâze Tek olsun yâr mâ’il nagme-i evtâre eglensün
3 Dehânuñ teng-i sükker iki şekker-pâredür la’lüñ Sun ey cân ‘âşık-ı zâra hele bir pâre eglensün
4 Ruhuñ seyr itdür ey rûy-ı zemînüñ mâh-ı tâbânı Biraz baksun felekden seb’a-i seyyâre eglensün
5 Leb-i şîrîni vasfında ‘aceb rengîn gazel düşdi Okun bu şi’ri tûtî-i şeker-güftâre eglensün
6 Şarâb-ı dil-güşâ egler dil-i mehcûrı ey Bâkî İlet ol derdmendi hâne-i hammâre eglensün
-354-
Fe’ilâtün fe’ilâtün fe’ilâtün fe’ilün
1 Tende bir kühne kabâ elde biraz nân olsun ‘Âşık-ı bî-ser ü pâ başına sultân olsun
2 Yüri ey bâd elüñ kendüñe çek zülfinden Nice bir hâtır-ı ‘uşşâk perîşân olsun
3 Ruhlaruñ şevkine matla’ diyelüm kâfiyeler Mâh-ı tâbân ile hûrşîd-i dırahşân olsun
4 Kâmetüñ yâdına bir âh ideyin kim dûdı Gülşen-i ‘aşkuña bir serv-i hırâmân olsun
5 Bâkıyâ söyle biraz lebleri esrârından Ehl-i dil nazm-ı dil-avîzüñe hayrân olsun
-355-
Fâ’ilâtün fâ’ilâtün fâ’ilâtün fâ’ilün
1 Gün yüzin hem gösterür hem dir göze nem gelmesün Çeşme-i çeşme nice eşk-i dem-â-dem gelmesün
2 Sâz-ı âhum baña bes bülbül gerekmez hem-nefes Nây-i nâlem var iken bir dahı hem-dem gelmesün
3 Tâlib-i dîdâr iseñ mir’ât-ı kalbüñ sâf tut Hâtırâ endîşe-i cennet cehennem gelmesün
232
4 Eşk-i sîm ü çihre-i zerdi yiter vech-i ma’âş Bir cihetden ‘âşıka dînâr u dirhem gelmesün
5 Gussamuz yâd eyleyüp yanında bârî dûstlar Adumuz añmañ mübârek hâtıra gam gelmesün
6 Na’re-i mestânemi gûş eyleyüp dil-ber dimiş Kûyuma bir dahı ol rüsvây-ı ‘âlem gelmesün
7 Câm zehr-âlûd ise gelsün kef-i dil-dârdan Bâkıyâ agyâr elinden sâgar-ı Cem gelmesün
-356-
Mef’ûlü mefâ’îlü mefâ’îlü fa’ûlün
1 Başlar kesilür zülf-i perîşânuñ ucından Kanlar dökilür gamze-i bürrânuñ ucından
2 Peykân-ı belâ cânuma işler geçer oldı Ey kaşları ya nâvek-i müjgânuñ ucından
3 Dil darbın urur kalbe firâkuñda dem-â-dem Kan aglasa zahmum n’ola peykânuñ ucından
4 Yüz sürmek umar pâyüñe üftâdeler ammâ Nevbet mi deger kimseye dâmânuñ ucından
5 Mürg-i dil-i Bâkîyi görüñ fâhteâsâ Efgân ider ol serv-i hırâmânuñ ucından
-357-
Mef’ûlü fâ’ilâtü mefâ’îlü fâ’ilün
1 İrdüm figân u zâr ile ol âsitâne ben Çıkdum kemend-i nâle ile âsmâne ben
2 Lü’lû dişüñ gamıyla şirişküm güherlerin Dizdüm ümîd riştesine dâne dâne ben
3 Yâd-ı lebüñle cân-ı mey-i la’l-fâm içün Kûy-ı mugânı geşt iderin hâne hâne ben
4 Subh-ı visâlüñ irmedi pâyâne yitdi ‘ömr Şâm-ı gamunda şem’ gibi yana yana ben
5 Cevr ü cefâñı çekmege sevdi göñül seni Derd ü belâya geldüm efendi cihâne ben
6 Bâkî musahhar oldı baña kişver-i suhan Geçdüm serîr-i nazma bu gün husrevâne ben
233
-358-
Fe’ilâtün fe’ilâtün fe’ilâtün fe’ilün
1 Nagamât eylemege başladı sanma anı sen Ehl-i sûzûñ sanemâ âteşin üfler ney-zen
2 Meclis-i ‘aşkda ney-zen ne çalar yanumda Gam-ı hecrüñle ser-âgâz idicek nâleye ben
3 Şem’ lâzım degül ey sâkî yiter meclisde Şu’le-i câm-ı şeb-efrûz çerâg-ı rûşen
4 Sahn-ı gül-zâra düşersek demidür jâle-sıfat Nev-bahâr oldı gül açıldı güzellendi çemen
5 Goncalar dügmelerin çözdi bahâr oldı diyü Sînesin açdı girfbânını çâk itdi semen
6 Bâkîye ‘işret ü ‘ayş itmege hecrüñde yiter Nâle ney göz yaşı mey fikr-i visâlün gülşen
-359-
Mef’ûlü mefâ’îlü mefâ’îlü fa’ûlün
1 Çâk oldı yakam cevr-i firâvânuñ elinden Sad-pâre iken dâmen-i dil anuñ elinden
2 Kaddüm bükilüp derdüñ ile döndi kemâne Kullâb-ı ser-i zülf-i perîşânuñ elinden
3 İl bezm-i vefâñ içre safâlarda velî ben Kanlar yudarın sâkî-i hicrânuñ elinden
4 La’l-i leb-i dildâra özin nisbet idelden Âzürde-dilem pençe-i mercânuñ elinden
5 Ey nice ser-efrâzlaruñ kellesi tûpı Galtân ola bu ‘arsada çevgânuñ elinden
6 Fâş itmez idi râz-ı dili Yûsuf-ı Ken’ân Çâk olmasa dâmânı Züleyhânuñ elinden
7 Bâkî nice bir fâhteveş bâg-ı belâda Nâlân olam ol serv-i hırâmânuñ elinden
234
-360-
Mefâ’îlün mefâ’îlün mefâ’îlün mefâ’îlün
1 Hayâl-i ‘âlem-i vuslat halâs eyler dili gamdan Ki ‘aşk ehline vasl-ı yârdur maksûd ‘âlemden
2 Hat-ı la’lüñde bulmaz cây-ı engüşt i’tirâz ehli ‘Aceb zâhirdür ey gonca dehânuñ farkı hâtemden
3 Nihânî işrete mâni degüldür kisvet ey zâhid İçerler bunda ‘ârifler toluyı tâc-ı Edhemden
4 Metâ’-ı dehr-i fâniden bu gün peymânedür varlık Ne kaldı câmdan gayrı nişân-ı devlet-i Cemden
5 Cemâli şem’ine pervânedür Bâkî o mâhuñ kim Yakar hüsn-i dil-efrûzı çerâgı nûr-ı a’zamdan
-361-
Mefâ’îlün mefâ’îlün mefâ’îlün mefâ’îlün
1 Tesellî virmez ey dil derdüñ ol cânâne söylersin Açılmaz saña gûyâ gonca-i handâne söylersin
2 Varup Mecnûn gibi âhuñ kemendin salma sahrâya Ol âhû saña sayd olmaz ‘abes yâbâne söylersin
3 Koyup tesbîh-i mercânı seni kim dinler ey vâ’iz Mufassal kıssa başlarsın garîb efsâne söylersin
4 Anuñ’çün gonca-i gül râzın açmaz saña ey bülbül Hezârân hem-zebânuñ var çıkar yârâne söylersin
5 Yanup yakılmag ister kimse yok yanuñca ey Bâkî Hadîs-i ‘aşk-ı ‘âlem-sûz-ı yâri ya ne söylersin
-362-
Mef’ûlü fâ’ilâtü mefâ’îlü fâ’ilün
1 Cânân odur ki meyl ide anı görince cân Esbâb-ı hüsni hûb ola ammâ be-şart-ı ân
2 Cânâ metâ’-ı mihrüñe dil müşterî iken Olmamış idi ‘aşk iline kârvân revân
3 Mihmân olınca derd ü gamuñ dilde mâ-hazar İki enâr dâneledi çeşm-i hûn-feşân
235
4 Ceng itmege sitâre-i bahtumla eyledüm Bu âh-ı pür-şirârumı bir tîg-i zer-nişân
5 A’dâya baş egdüremez kimse Bâkıyâ Şemşîr gibi olmayıcak ser-be-ser zebân
-363-
Fe’ilâtün fe’ilâtün fe’ilâtün fe’ilün
1 Ser-i kûyuñ sanemâ cennet-i a’lâbilürin Müntehâ kâmetüñi Sidre vü Tûbâ bilürin
2 Seni Yûsufla güzellikde sorarlarsa baña Yûsufı bilmezin ammâ seni ra’nâ bilürin
3 Zâ’il olmaz heves-i zülf-i siyâhım dilden Hâsıl olmayacagın gerçi bu sevdâ bilürin
4 Bilmezin n’eyleye derd ü gam-ı cânâne baña Ne müdârâya meded var ne müdâvâ bilürin
5 Bâkıyâ gülşen-i fırdevsi baña ‘arz itme Asitânın ben anuñ menzil ü me’vâ bilürin
-364-
Fâ’ilâtün fâ’ilâtün fâ’ilâtün fâ’ilün
1 Nâle-i dil ol ham-ı zülf-i hümâ-pervâzdan Şan figân-ı mürgdür ser-pençe-i şeh-bâzdan
2 Beydak-ı hâl-i ruhuñ zülfüñle mestûr eyleme Almaga şâhum göñül ferzânesin açmazdan
3 Aglayu aglayu gözden çıkdum âhir katrevâr Ayru düşdüm çeşm-i hûn-bârum gibi dem-sâzdan
4 Muttasıl gamzeñ geçer bir lahza baksañ hâlüme ‘Âciz olduk dûstum ve’1-hâsıl ol gammâzdan
5 Vasf-ı nâz-ı nâzenînümdür bu şi’rüm Bâkıyâ Mutrib-ı meclis ser-âgâz eylesün şehnâzdan
236
-365-
Mef’ûlü fâ’ilâtü mefâ’îlü fâ’ilün
1 Cânâ görinse tarf-ı ‘izâruñ nikâbdan Halk âfitâb togdı sanurlar sehâbdan
2 La’lüñden itme tîg-i müjeñ birle cânı men’ Mümkin degüldür aña kesilmek şarâbdan
3 Kanmaz şarâb-ı nâba lebüñ ârzû iden Sîr-âb olur mı teşne-i Kevser serâbdan
4 Sâkî-i devr minnet ile sunsa içmezin Âb-ı hayâtı câm-ı zer-i âfitâbdan
5 Bezm-i belâda nâle vü âhuñla Bâkıyâ Müstagnîyüz terâne-i çeng ü rebâbdan
-366-
Mefâ’îlün mefâ’îlün mefâ’îlün mefâ’îlün
1 Cilâ vir çeşme ey sâkî mey-i sâf-ı muravvakdan Kamaşdı gözlerüm câm-ı hilâl-i ‘îda bakmakdan
2 Ne zîbâdur ol engüşt-i muhannâ pây-ı sâgarda Sakın dûr itme ey sâkî o zer halhâli ayakdan
3 Çıkarsun lücce-i gamdan kenâre keştî-i bâde Necât ümmîdin eylerseñ bir iki çek bu zevrakdan
4 Sakın mey dirsem ey zâhid mey-i engûrı fehm itme Hüner esrâr-ı ma’nâ anlamakdur lafz-ı muglakdan
5 Güzeller tıfl iken eyler kuculmaga heves şimdi Sarılmak resm ü âyînin bilürler dahı kundakdan
6 Mukayyed olma ey Bâkî kemend-i keyd-i a’daya ‘İnâyet Hazret-i Hakdan kerem Feyyâz-ı Mutlakdan
-367-
Mefâ’îlün mefâ’îlün mefâ’îlün mefâ’îlün
1 Garaz yâr ile ‘işretdür bu nüzhetgâh-ı hurremden Mey ü mahbûbdan gayrı nedür maksûd bu ‘âlemden
2 Bulınmaz cây-ı engüşt ol leb-i şekker-feşân üzre Mezâk ehli bilürler şehd-i nâbuñ farkın ol femden
237
3 Mahabbet resm ü âyinin be sofî ben mi vaz’ itdüm Mu'ayyen kışşadur sevmek sevilmek mâ-tekaddemden
4 Fürûg-ı câm-ı ‘işretden harîm-i cânı rûşen kıl Ki envâr-ı sa’âdetdür çerâg-ı devlet-i Cemden
5 İşâret besdür ey Bâkî saña ser-mâye-i devlet Hudâvend-i kader-kudret şehenşâh-ı mu’azzamdan
-368-
Fa’ûlün fa’ûlün fa’ûlün fa’ûl
1 Saña kûyuñ içre olana karîn Melek hem-nişîn ü felek şeh-nişîn
2 Görüp çîn-i ebrû-yı müşgînüñi Siyeh çeşmüñi sandum âhû-yı Çîn
3 Sücüd itdi mihrâb-ı ebruña mâh Anı bilmeyenler sanurlar cebîn
4 İzüñ tozına yüzlerin sürmege Dökildi saçıldı gül ü yâsemin
5 Sorarsañ kapımda şehâ Bâkiyi Gulâm-ı kemin bende-i kemterîn
-369-
Mef’ûlü fâ’ilâtü mefâ’îlü fâ’ilün
1 Pervâne gibi şu’le-i şevkuñle yanmadın ‘Âşık mahabbet adın añar mı utanmadın
2 Pertev salardı sînede dâg-ı mahabbetüñ Sahn-ı felekde meş’ale-i mihr yanmadın
3 Cânâ hayâlüñ egler idi hasta göñlümi Subh-ı ezelde hvâb-ı ‘ademden uyanmadın
4 Hoş ‘âdil idi sâkî-i bezm-i cihân eger Câm-ı şarâb-ı vuslatı almasa kanmadın
5 Kesb-i hevâ-yı ‘aşk ide gör Bâkıyâ hemân Dil hânesine revzen-i dîdeñ kapanmadın
238
-370-
Fâ’ilâtün fâ’ilâtün fâ’ilâtün fâ’ilün
1 Dil giriftâr-ı belâ dil-ber hevâyî n’eylesün Dâme düşmez yirlere konmaz hümâyı n’eylesün
2 Kâ’inâtuñ seyr iden nakşın safâ-yı câmdan Safha-i Âyîne-i ‘âlem-nümâyı n’eylesün
3 Göñlin egler nâle-i zencîr ile mecnûn-ı ‘aşk Nagme-i ‘ûd u sadâ-yı çeng ü nâyı n’eylesün
4 Mübtelâ-yı ‘aşkuñuñ dermândan istignâsı var Derdüñe mu’tâd olan diller devâyı n’eylesün
5 Halk-ı ‘âlem Bâkıyâ ‘aşkında yâruñ haste-hâl Bir tabîb andan bu deñlü mübtelâyı n’eylesün
-371-
Mef’ûlü fâ’ilâtü mefâ’îlü fâ’ilün
1 Nâm u nişâne kalmadı fasl-ı bahârdan Düşdi çemende berg-i dıraht itibârdan
2 Eşcâr-ı bâg hırka-i tecrîde girdiler Bâd-ı hazân çemende el aldı çenârdan
3 Her yañadan ayagına altun akup gelür Eşcâr-ı bâg himmet umar cüy-bârdan
4 Sahn-ı çemende turma salınsun sabâ ile Âzâdedür nihâl bu gün berg ü bârdan
5 Bâkî çemende hayli perişan imiş varak Beñzer ki bir şikâyeti var rüzgârdan
-372-
Mefâ’îlün mefâ’îlün mefâ’îlün mefâ’îlün
1 Gam-ı hattıyla yâruñ nice bir dil pür-melâl olsun Sür ey sâkî ayagı mûr-ı gussa pây-mâl olsun
2 Visâlüñ bezmine tek mahrem eyle cân-ı mahrûmı İçerlerse harâmî gözlerüñ kanum helâl olsun
3 Yiter sît u sadâ-yı cân-ı nâlânum bu gülzâra Çemen bülbülleri şîmden girü hâmûş u lâl olsun
4 Ser-i kûyuñda ger gavgâ-yı ‘uşşâk olmasun dirseñ Rakîb-i kâfiri öldür ne ceng ü ne cidâl olsun
239
5 Dirîg eyler mi Bâkî cânı kurbân oldugum senden Fidâ yoluña varı tek hemân ‘îd-ı visâl olsun
-373-
Fâ’ilâtün fâ’ilâtün fâ’ilâtün fâ’ilün
1 Çihresinde görinen sanmañ o hûnînüñ dehân ‘Âşıkın kurbân iderken sıçramış bir katre kan
2 Bâga sen serv-i revânı bir kadem bassun diyü Hayli dökildi saçıldı yoluña berg-i hazân
3 Görinen encüm degül gûyâ hazân evrâkınuñ ‘Aksidür âyîne-i eflâke düşmişdür ‘ayân
4 Al ele câm-ı şarâb-ı la’l-fâmı lâlevâr Eylesün derd-i hased rûy-ı ‘adûyı za’ferân
5 Gelmeye sen gül-’izârı vasf ider bülbül-sıfat Gülsitân-ı ‘âleme Bâkî gibi bir nükte-dân
-374 -
Fe’ilâtün fe’ilâtün fe’ilâtün fe’ilün
1 Yâd ider lebleri yanında nebâtuñ adın Var ise bilmez o şîrîin-dehen agzı dadın
2 Zülfüñüñ kaldı göñül mürgi Kara Bagında Ruhuñuñ görmege ‘azm itmiş iken Bagdâdın
3 Beni öldürmedügin merhametinden sanmañ Hoş olur gûş idicek hastaleruñ feryâdın
4 Cür’a-i câmın eger sunsa yitişdürmek olur Pîr-i deyrüñ nice terk eyleyelüm irşâdın
5 Kesilüp sohbet-i eshâb-ı riyâdan Bâkî Kesmedi pîr-i harâbâtdan istimdâdın
-375-
Mef’ûlü mefâ’ilün fa’ûlün
1 Ruhsâruña hatt-ı ‘anber-efşân ‘Abd-i Habeşîdür adı Reyhân
2 Ol hâl-i siyeh Bilâl ü lebler Yâkût biri birisi mercân
240
3 Zülf-i siyehüñ mübârek olsun Zî-hil’at-i ‘anberîn-girîbân
4 İrüp şerefe sa’îd olurdı Kul olsa eger o mâha Keyvân
5 Bâkî sözi gibi cevher itsün Perverde iderse kân-ı imkân
-376-
Fâ’ilâtün fâ’ilâtün fâ’ilâtün fâ’ilün
1 Nice tüfân oldı peydâ dîde-i hûn-pâşdan Nûh çeşmüm yanına gelse dem urmaz yaşdan
2 Tîr-i gamzeñ nice garrâ râstlar hayretdeyem Kana müstagrâk ciger aslâ görinmez başdan
3 Jâle düşmiş berg-i sûsendür murassa’ hançerüñ Berkdür ey seng-dil ammâ demürden taşdan
4 Hânkâh-ı ‘aşkuñuñ mihmânlarıdur cân u dil Tekyedür hâlî degül evbâşdan kallâşdan
5 Bâkîyi gam öldürür ‘aşkuñ yolında korkarın Şimdi mi çekdi belâyı râh-rev yoldaşdan
- 377-
Mef’ûlü fâ’ilâtü mefâ’îlü fâ’ilün
1 Rûşen gerekse hâne-i dil ‘aks-i yârdan Âyîne gibi sîneñi sâf it gubârdan
2 Devr-i piyâle devlet-i Cemden haber virür Her bir habâbı remz ile bir tâcdârdan
3 ‘Ayş u safâ-yı ‘ahd-i Cem ü devr-i câmı gör Bahs itme rezm-i Rüstem ü İsfendiyârdan
4 Şol hoş haber ki andan ire bûy-ı vasl-ı yâr Yigdür dimâg-ı ‘âşıka bâd-ı bahârdan
5 Bâkî yitişdi gözlerüñ aydın nesîm-i subh Hâk-i cenâb-ı sâye-i Perverdgârdan
241
-378-
Fe’ilâtün fe’ilâtün fe’ilâtün fe’ilün
1 Aksa gözden kad-i mevzûnı gamından iki ‘ayn İki mısrâ’ döner kaşlarumuz zü’1-bahreyn
2 İltifât eylese üftâdelere yâre ne ‘âr Hâkden pertev-i hûrşîd-i cihân-tâba ne şeyn
3 Şerer-âlûde görüp dûd-ı kebûd-ı âhum Sandılar gök yüzidür encûm ile olmış zeyn
4 Şöyle ra’nâlıgı var nergis-i şehlânuñ kim Çeşmüñe nisbet iderlerse ne gayr ola ne ‘ayn
5 İrmedin rûz-ı firâk eyleyelüm cânı revân Bâkıyâ çün dinilür ey güne katlanmaz deyn
-379-
Mef’ûlü fâ’ilâtü mefâ’îlü fâ’ilün
1 Sahrâlara döşendi bisât-ı zümürrüdîn Devlet anuñ ki lâle-ruhı oldı hem-nişîn
2 Cârû-keş oldı sünbül-i ter bâga nitekim Sahn-ı bihişte turra-i müşgîn-i hûr-ı ‘în
3 Çîn içre yok saçuñ gibi bir müşk-i ter velî Müşgîn saçunda bulmag olur sad hezâr çîn
4 Âb-ı revân-ı gülşen-i emn ü emân yiter Tîg-i cihân-güşâ-yı şehenşâh-ı pâk-dîn
5 Bâkî işigi hâkine tutsun kimüñ ki var Ahter gibi bülend-nazar çeşm-i dûr-bîn
- 380 -
1 Bir lebi gonca yüzi gül-zâr dirseñ işte sen Hâr-ı gamda ‘andelîb-i zâr dirseñ işte ben
2 Lebleri mül saçları sünbül yanagı berg-i gül Bir semen-ber serv-i hoş-reftâr dirseñ işte sen
3 Pâyine yüzler sürer her serv-i dil-cünûn revân Su gibi bir ‘âşık-ı dîdâr dirseñ işte ben
242
4 Zülfi sâhir turrası tarrâr şuh-ı şîvekâr Çeşmi câdû gamzesi mekkâr dirseñ işte sen
5 Fürkatüñde teşne-leb hâtır-perîşân haste-dil Künc-i gamda bî-kes ü bîmâr dirseñ işte ben
6 Gözleri sabr u selâmet mülkini târâc ider Bir amânsuz gamzesi Tâtâr dirseñ işte sen
7 Bâkıyâ Ferhâd ile Mecnûn-ı şeydâdan bedel ‘Âşık-ı bî-sabr u dil kim var dirseñ işte ben
-381-
Fâ’ilâtün fâ’ilâtün fâ’ilâtün fâ’ilün
1 Mâh-rûlar bî-’aded ‘âşık-ı rüsvâyı ben Yitmeye biñ pâre kılsam bu dil-i şeydâyı ben
2 ‘Aşkınuñ sevdâsına düşdüm yitürdüm kendümi Kanda buldum bilmezin ol şûh-ı bî-pervâyı ben
3 Bir harâret bagladum tâb-ı teb-i ‘aşkuñla kim Sûzumı def’ eylemez nûş eylesem deryâyı ben
4 Hep senüñ’çündür benüm dünyâ cefâsın çekdügüm Yogsa ‘ömrüm varı sensüz n’eylerin dünyâyı ben
5 La’l-i şîrînüñ ümîdin kılsa göñlüm ‘âkıbet Pârelerdüm Kûh-ken gibi nice hârâyı ben
6 Âsitân-ı yârda mesken bulursam Bâkıyâ Kâfda seyr itdürem Ankâya istignâyı ben
- 382 -
Mef’ûlü fâ’ilâtü mefâ’îlü fâ’ilün
1 Bildüñ mi sen de kendüñi ey bî-vefâ nesin Âşûb-ı dehr ü âfet-i devr-i zamânesin
2 Saña bahâ ne idi cefâ-pîşe olmasañ Hakkâ budur ki bî-bedel ü bî-bahânesin
3 Kandîl gibi dîde pür-âb u dilümde tâb Eflâke çekdüm âteş-i âhum zebânesin
4 Müşkil belâ degül mi vefâsuz güzel sevüp Gussayla yata derd ü gam ile uyanasın
243
5 Gâhî cenâb-ı Leylîye mektûb uçurmaga Urındı Kays başına mürg âşiyânesin
6 Ey çarh gerçi cânuma geçdi cefâñ okı Ammâ hadeng-i âhuma sen de nişânesin
7 Bâkî yolında döke saça harç idüp gözüm Âhir düketdi nakd-i şirişküm hızânesin
-383-
Fâ’ilâtün fâ’ilâtün fâ’ilâtün fâ’ilün
1 Dil çeker ol târ-ı mûy-ı ‘anberînüñ minnetin İstemez ‘âlemde zülf-i hûr-ı ‘înüñ minnetin
2 Gerd-i râhın çihre-i agyâra kondurmış sabâ Yükledük ol gâve hep rûy-ı zemînüñ minnetin
3 Dûstum her seng-dil bilmez dehânuñ kıymetin Câna baş ol hâtem-i gevher-nigînüñ minnetin
4 Hançer-i elmâs-ı gamzeñ var iken hûnî gözüñ Çekmesün ‘âlemde tîg-i âhenînüñ minnetin
5 Ârzû-yı hâl-i müşgînüñ alurduk nâfeden Dil götürmez hâsılı âhû-yı Çînüñ minnetin
6 Câm-ı la’lüñ cür’asın lutf eyle dürdî-keşlere Çekmesün erbâb-ı himmet her denînüñ minnetin
7 Silk-i gevher ma’nî-i bârîk ü nazm-ı ter yiter Bâkıyâ çekmez göñül dürr-i semînüñ minnetin
-384-
Fe’ilâtün fe’ilâtün fe’ilâtün fe’ilün
1 Seyre çıksun ne temâşâ ola peydâ göresin Bir iki gün hele sabr eyle temâşâ göresin
2 Leb-i cân-bahşı ile mürdeler ihyâ itsün Nic’olur mu’cize-i Hazret-i ‘İsâ göresin
3 Çekinür silsile-i zülf-i siyehkâruña dil Beni dîvâne kılur bir gün o sevdâ göresin
4 O mehüñ şevkına yir yir yakayın nice fetîl Sînemüñ dâgların şekl-i Süreyyâ göresin
244
5 Sûret-i mihrine ey dil katı magrûr olma . Bî-vefâdur felek-i âyine-sîmâ göresin
6 Seni bir sûret-i zîbâ ile aldar ammâ ‘Âkıbet saña ne yüz göstere dünyâ göresin
7 Bâkıyâ cilve kılur sûret-i ikbâl ol dem Ki göñül âyînesin pâk ü mücellâ göresin
-385-
Fe’ilâtün fe’ilâtün fe’ilâtün fe’ilün
1 Bâg pür-nakş u nigâr oldı bahârı severin Mâ’ilem nakşına gâyetde nigârı severin
2 Dâglarla bedenüm olsa n’ola nakş-ı peleng Ben ol âhû-beçe-i şîr-şikârı severin
3 Yakma dâgum göricek sen de beni ey sûfî Severin n'eyleyin ol lâle-’izârı severin
4 Bâde-i sâf-ı safâ-bahşda hayrânem ben Ne küdûret götürür dil ne gubârı severin
5 ‘Âşıkuñ raksda hem-pâlarıdur dest-efşân Bâkıyâ anuñ içün serv ü çenârı severin
-386-
Mef’ûlü fâ’ilâtü mefâ’îlü fâ’ilün
1 Hergiz ne kadr u câh u ne sîm ü zer isterin Bir serv boylu dil-ber-i sîmîn-ber isterin
2 Bâg-ı bihişt-i kûyına yâruñ irem diyü Hakdan hemîşe uçmaga bâl ü per isterin
3 Sahrâ vu kûhı geşt ü güzâr itdügüm bu kim Dîvâne göñlüm egleyecek bir yir isterin
4 Sîm-i sirişki harc iderin hâk-i pâyüñe İksîr-î ‘aşk tâlibiyin cevher isterin
5 Rûz-ı gamuñda gamzeñe meyl itdügüm bu kim Kendüm helâke kasd iderin hançer isterin
6 Meylüm cihânda bâde-i gül-günâdur benüm Ma’cûn olursa bârî leb-i dil-ber isterin
245
7 Bâkî gedâ-yı meykede-i ‘aşk olup yine Bezm-i gamından ol sanemüñ sâgar isterin
-387-
Mef’ûlü fâ’ilâtü mefâ’îlü fâ’ilün
1 Gülşende kurdılar yine taht-ı zümürrüdîn Sultân-ı ‘îd güller ile oldı hem-nişîn
2 Bir zînet itdi ‘âlemi nakkâş-ı sun’ kim Hayretde kaldı nakşına sûret-nigâr-ı Çîn
3 Bir tarh saldı safhâa-i dehr-i dü-renge kim Eşkâl-i Cemle nakş görindi zamân zemîn
4 Şükr-i Hudâya başın açar lâle-i çemen Rûy-ı niyâzı hâke sürer berg-i yâsemîn
5 Uyhu gözine girmez ider sûz-ı derd ile Vakt-i seherde mürg-i çemen nâle-i hazîn
6 Bir hvâb-ı gaflet içre hayâl-i muhalde Geçdi nesîm-i subh gibi ‘ömr-i nazenîn
7 Bülbül edâ-yı medh-i gül ü gülsitân ider Bâkî du’â-yı devlet-i sultân-ı pâk-dîn
-388-
Fâ’ilâtün fâ’ilâtün fâ’ilâtün fâ’ilün
1 Geh cefâ kılsun niyâz ehline geh nâz eylesün Nâz iderse ‘âşıka ol şûh-ı tannâz eylesün
2 Nâle kılsun kâmetüñ yâdına mürg-i hoş-nevâ Râstdan bir nagme-i dil-keş ser-âgâz eylesün
3 Bûs-ı la’lin isteyen ol mutrıb-ı ‘İsî-demüñ Nâyveş kendin belâ bezmine dem-sâz eylesün
4 Pây-bûsın isteyen ol sâkî-i gül-çihrenüñ Kendüyi nergis gibi mest-i ser-endâz eylesün
5 Mâ’il ol Bâkî-sıfat dâ’im hümâlar saydına Şâh-bâz-ı himmetüñ göklerde pervâz eylesün
246
-389-
Fe’ilâtün fe’ilâtün fe’ilâtün fe’ilün
1 Havf ider sanma beni hançer-i bürrânuñdan Degme nesneyle kesilmem şanemâ yanuñdan
2 Gül gibi pâreledüñ sînemüzi ‘aşk ile lîk Almaduk bûy-ı vefâ gonca-i handânuñdan
3 Niçün ol yâre rakîbâ didüñ îmânumsın Göreyin aynlasın son demi îmânuñdan
4 Cezbe-i ‘aşkuñ ile olmasa meczûb güneş Her seher atmaz idi kendüyi eyvânuñdan
5 Husrev-i mülk-i suhân oldugum ey Bâkî Fehm ider ehl-i nazar defter ü dîvânuñdan
-390-
Fâ’ilâtün fâ’ilâtün fâ’ilâtün fâ’ilün
1 Ergavânî câme geymiş ol gül-i gülzâr-ı cân Bâg-ı hüsn içre nihâl-i ergavân olmış hemân
2 Ergavânî câmeñi görüp n’ola kan aglasam Yaraşur âb-ı revâna karşu zîrâ ergavân
3 Lâlezâr itmiş letâfet gülsitânın ser-te-ser Ruhlaruñla ergavânî câmeñ ey nahl-i revân
4 Ergavânî câmeñ içre oldı cismüñ ey perî Ergavânî cild ile gûyâ kitâb-ı Gülsitân
5 Serv-kadsin serve ‘âdet sebz-pûş olmag iken Ergavânî câmeye girmek neden ey nev-cevân
6 Kanına girmiş boyınca Bâkî-i dil-hastenüñ Ergavânî câme geymiş sanmañ ol serv-i revân
-391-
Mefâ’îlün mefâ’îlün mefâ’îlün mefâ’îlün
1 Müheyyâ oldı meclis sâkıyâ peymâneler dönsün Bu bezm-i rûh-bahşuñ şevkine mestâneler dönsün
2 Dilâ câm-ı şarâb-ı ‘aşk-ı yâri şöyle nûş it kim Felekler güm güm ötsün başuña hum-hâneler dönsün
3 Hayâl-i şem’-i ruhsâruñ ko yansun hâne-i dilde Perin ol şem’a yakup şevk ile pervâneler dönsün
247
4 Sen agyâr ile devr itdür şehâ peymâneyi dâ’im Ser-i kûyuñ tolaşup ‘âşık-ı dîvâneler dönsün
5 Bu bezm-i dil-güşâya mahrem olmaz Bâkıyâher kes Di gelsün ehl-i diller gelmesün bîgâneler dönsün
-392-
Fe’ilâtün fe’ilâtün fe’ilâtün fe’ilün
1 Reşk-i firdevs-i berîn oldı yine rûy-ı zemîn Âb-ı cû Kevser aña nergis ü gül hûr-ı ‘în
2 Demidür bezm-i safâda açıla süfre-i gül Yiridür nergis alursa ele câm-ı zerrîn
3 Lâleler kâselere döndi k’ola cevherdâr Jâlelerle görinür gül sadef-i dürr-i semîn
4 Sûretâ çîn görinür çihre-i gülde ammâ Bir safâ var ki görenler sanur âyîne-i Çîn
5 Rûz-ı ‘îd irdügini tuydılar etfâl-i çemen Subh-dem geydiler envâ’-ı libâs-ı rengîn
6 Hân Mehemmed şeh-i ‘âdil ki zamân-ı ‘adli ‘İd u nev-rûz gibi kıldı cihânı tezyîn
7 ‘Âleme ‘îd-i sa’îd ol yiter ey Bâkî kim Ola pâyende sa’âdetde şehenşâh-ı güzîn
-393-
Mefâ’îlün mefâ’îlün fa’ûlün
1 Çeker göz göre gamzeñ tîg-i bürrân Diler kim eyleye bir demde biñ kan
2 Urupdur lâleye mihr-i ruhuñ dâg İdüpdür sünbüli zülfün perîşân
3 Yolında nûrdur gûyâ ki hürşîd Kabâ-yı ezrak üzre rûy-ı cânân
4 N’ola nergis gibi beñzüm sararsa Nazar kılmaz baña ol çeşm-i fettân
5 Nice aglayamam kim acımaz yâr İdersem yaşumı ey Bâkî ‘umman
248
-394-
Fâ’ilâtün fâ’ilâtün fâ’ilâtün fâ’ilün
1 Çarha baş egme göñül hergiz dahı ac olmadan Yigdür ölmek merd olan nâ-merde muhtâc olmadan
2 Pâdişehseñ terk-i tâc u kisvet itmekdür yoluñ Pâdişâh olmaz kişi başında bir tâc olmadan
3 Zahm-ı tîgından o mâhuñ sanma ten âzürdedür Hazz ider cân tîr-i müjgânına âmâc olmadan
4 Var ise ol dil-ber-i serrâc sayd itmek diler Müdde’înüñn sagrıdur maksudı serrâc olmadan
5 Pîre-zâl-i dehre Bâkî kimse muhtâc olmasun Saklasun Hak kulların nâ-merde muhtâc olmadan
-395-
Fâ’ilâtün fâ’ilâtün fâ’ilâtün fâ’ilün
1 Söylemez küsmiş bana cânâne söyleñ söylesün N’eyledüm ol yâr-ı ‘âlî-şâne söyleñ söylesün
2 Nâz ile güftâre gelmezse helâk eyler beni Ol cefâ vü cevri bî-pâyâne söyleñ söylesün
3 Derd-i ‘aşkı gayrıdan sormañ ne bilsün çekmeyen Anı yine ‘âşık-ı nâlâne söyleñ söylesün
4 Hâr zahmından neler çekdügümi gülzârda Bâgbân-ı bülbül-i giryâne söyleñ söylesün
5 Bâkıyâ diñ durmasun güftâra tâkat var iken Vaktidür ol husrev-i devrâne söyleñ söylesün
-396-
Mefâ’îlün mefâ’îlün mefâ’îlün mefâ’îlün
1 Fenâya virdi bülbül zâr ile gülzârı tuymazsm İşitmezsin hezâruñ zârın ey gül zârı tuymazsın
2 Görüp ben zârı dâmen-gîr olursın ey seg-i dil-ber Gelür kûy-ı nigâra her gice agyârı tuymazsın
3 Tabîbüm eyle müstagnîsin ehl-i derd hâlinden Ki kapuñda figân u zâr iden bîmârı tuymazsın
249
4 Ko cengi çeng-i ‘aşkuñ n’eydügin bilmezsin ey vâ’iz Ne ra’nâ söyler ol çeng ile musîkârı tuymazsın
5 Vefâ eyler sanursın Bâkıyâ handân görüp yâri Ne kasd-ı cân ider ol gamze-i hûn-hvârı tuymazsın
-397-
Mef’ûlü fâ’ilâtü mefâ’îlü fâ’ilün
1 Âhum göge boyandı göge gök boyanmadın Yandum o şem’ şevkine pervâne yanmadın
2 Âşüfte olup ol göze hayrân u zâr idüm Nergîs henûz hvâb-ı ‘ademden uyanmadın
3 Hûnîn olup akardı yaşum ırmagı müdâm Cûş u hurûş ile sular akup bulanmadın
4 Döne döne tolanur idüm kûyını anuñ Çarha girüp felek dahı tokuz tolanmadın
5 Mihr ile raks iderdi tozum zerreveş benüm Gırbâl ile bu hâk-i vücûdum elenmedin
6 Bâkî yanardı âteş-i ‘aşk ile odlara Tâk-ı felekde meş’ale-i mihr yanmadın
VÂV
-398-
Mefâ’îlün mefâ’îlün fa’ûlün
1 Kıyâm itdi çemende yâre karşu Çenâr u ‘ar’ar u şimşâd kamu
2 Görüp zülfüñ ‘izâruñ üzre bildüm Mukarrer batmaz imiş suya câdû
3 Degül mi bezm-i vasl-ı yâr fırdevs Belâ-yı sohbet-i agyâr tamu
4 İdermiş zülfüñe perrini teşbîh Katı alçak kaçar geh geh peristû
5 Takılur saña hançer gibi egri Atılur ok gibi yâbâne togru
6 Yakardı tâb-ı ruhsârı cihânı Güneşde olsa ger ol çeşm ü ebrû
250
7 Gelüp miskînlik itdi hâl-i yâre Hatâdan nâfe-i müşgîn-i âhû
8 Sevâd-ı hatda nazm-ı âbdârum Çemenzâr içre olmışdur akar su
9 Ya hod bir nev-hat a’lâ dil-rübâdur İki mısrâ’ olupdur aña ebrû
10 Cihân enfâs-ı müşgînüñle toldı Saña Hakdan ‘atâdur Bâkıyâ bu
-399-
Fâ’ilâtün fâ’ilâtün fâ’ilâtün fâ’ilün
1 İtdürür zühhâda ol mihrâb-ı ebrû ser-fürû Kıldurur ‘uşşâka ol hâk-i ser-i kû ser-fürû
2 ‘Ârız-ı gül-gûnuñuñ dâ’im hat-ı fermânına Hvâh u nâ-hvâh eyler ol zülf-i semen-bû ser-fürû
3 Bûy-ı zülfüñ şemmesin irgürse dest-i Çîne bâd Eylemezdi sünbül-i müşgîne âhû ser-fürû
4 Bâga gel âyîne-i âb üzre gâhî cilve kıl Eylesün ol kâmete her serv-i dil-cû ser-fürû
5 Dürr-i nazmuñ Bâkıyâ baş egdürür tâliblere Kim zarûrî itdürür gavvâsa lü’lû ser-fürû
-400-
Mef’ûlü fâ’ilâtü mefâ’îlü fâ’ilün
1 Cânâ şafakda sanma tülû’ itdi mâh-ı nev Yakdı cihânı ‘aşkuñ odı çıkdı bir ‘alev
2 Destâr-ı hvâce hırka-i sûfî ridâ-yı şeyh Devr-i lebüñde meykedelerde yatur girev
3 Tutdı çemende nâle-i bülbül cihânı lîk Gülde ne çâre olmasa gûş-ı suhân-şinev
4 Öykündügi’çün işigüñe ey şeh-i cihân Dahı ne kulplar taka eflâke mâh-ı nev
5 Bâkî çek imdi câm-ı gam-ı bezm-i fürkatin Kim didi saña yâr gibi bî-vefâyı sev
251
- 401-
Mef’ûlü fâ’ilâtü mefâ’îlü fâ’ilün
1 Ol âfitâb-tal ata kim dirse mâh-rû Olsun cihânda meh gibi dâ’im siyâh-rû
2 Sandum kenâr-ı bâmda ol mâh-ı tâmdur Hûrşîd ufukda göstericek subhgâh rû
3 Ruhsâr-ı zerdi hâke bulaşmış benüm gibi Beñzer ayagı topragına sürdi mâh rû
4 Bürc-i şerefde ahter-i bahtum tülû’ ider Gösterse yâr manzaradan gâh gâh rû
5 Kûyuñ yolında Bâkî-i üftâde var iken Hayfâ o keff-i pâye süre hâk-râh rû
- 402 -
Mefâ’îlün mefâ’îlün mefâ’îlün mefâ’îlün
1 Cihânuñ göñlin aldı evc-i istignâda bir meh-rû ‘Aceb mi çıksa her yirden sipihre na’re-i yâ Hû
2 Mu’attar zülf ü hâlüñ seyr idenler ey gözi âhû Dimişlerdür hakîkat misk odur ‘âlemde ‘anber bu
3 Kapuñda çok revân oldı dahı çok seyl olur yaşum Meseldür akdugı yirde dimişler yine akar su
4 Garîb ahşama karşu zâr u ser-gerdân olur gâyet Perîşan oldugı oldur göñül hep zülfüñe karşu
5 Hayâli her dem ey Bâkî gezer nice ser ü sîne Hezârân kûh u deşti geşt ider bir demde bir âhû
HÂ
-403-
Mef’ûlü fâ’ilâtü mefâ’îlü fâ’ilün
1 İrdi nesîm nefha-i ‘anber-şemîm ile Etrâf-ı bâg u râg pûr oldı nesîm ile
2 Yaklaşdı ol ki bâd ola enfâs-ı ‘İsevî Şâh-ı gül ide bahs dıraht-ı Kelîm ile
252
3 ‘Âkil odur ki şimdi koyup pend-i nâsihi ‘Ayş u tana’’um eyleye kavl-i hakîm ile
4 Urmañ gedâ-yı kûy-ı harâbâta seng-i ta’n Koñ anı kendü hâline Rabb-i Rahîm ile
5 Devrân nihâl-i servi saña beñzedem diyü Besler kenâr-ı cûyda nâz u na’îm ile
6 Hüsnüñ kemâle irdügin isbât ider hatuñ Âyât-ı beyyinât-ı Kelâm-ı Kadîm ile
7 Toldurdı gerçi cûd u sehâ gösterüp felek Ceyb-i cibâl ü dâmen-i sahrâyı sîm ile
8 Bakî velîk biz felek-i dûn-nevâzdan Müstagnîyüz mürüvvet-i şâh-ı kerîm ile
9 Minnet Hudâya baht müsâ’id sitâre yâr İkbâl-i Hân Murâd-ı sa’âdet-nedîm ile
-404-
Müfte’ilün mefâ’ilün müfte’ilün mefâ’ilün
1 Müşkîl imiş ki dil-rübâ tıfl ola dil-sitân ola ‘Âşık-ı zâr u mübtelâ pîr ola nâ-tevân ola
2 Yaşuma bakmaz ol perî bilmedi kadr-i gevheri Tâlib ola bu demleri bulmaya bir zamân ola
3 Gûş tutup münâfıka cevri ko yâr-ı sâdıka Dil-ber odur ki âşıka müşfik ü mihrbân ola
4 Hayl-i şirâr-ı nâr-ı dil cünd-i nücûma muttasıl Böyle kalursa şöyle bil gökde nice kıran ola
5 Bakîye sâkıyâ ferâh vir ki fenâ bula terah Şol meyi sun ki bir kadeh pîr içe nev-cevân ola
-405-
Mef’ûlü mefâ’îlü mefâ’îlü fa’ûlün
1 Sabr eyle dilâ derdüñi cânâne tuyurma Cân içre nihân eyle velî câna tuyurma
2 Zinhâr sakın mey yirine kanuñ içerler Keyfiyyetüñ ol gözleri mestâne tuyurma
253
3 Esrâruñı keşf eyleme tahsîl-i mizâc it Nûş eyle mey-i nâbı hakîmâne tuyurma
4 Sûfî gelicek açma sakın ‘aşk hadîsin Dânâ-dil iseñ sırruñı nâ-dâne tuyurma
5 Ya’kûb-sıfat Bâkîyi ol Yûsuf-ı sânî Hüzn içre komaz kıssayı ihvâne tuyurma
-406-
Fa’ûlün fa’ûlün fa’ûlün fa’ûlün
1 Cihân cevr ider derd-i ‘aşkunla câna Seni sevmek oldı bahâne cihâna
2 Cihânuñ fenâsın bilen rind-i ‘ârif Mukayyed gerekmez bahâr u hazâna
3 Mey-i lâle-reng elde meclis müheyyâ Ne hâcet zamân-ı gül ü gülsitâna
4 Ruh-ı dil-ber ü câm-ı sâki nazarda Ne minnet bahâr u gül ü ergavâna
5 Demüñ ‘ayşa sarf eyle Bâkî niyâzuñ Cevân-baht sultân-ı sâhib-kırâna
-407-
Fâ’ilâtün fâ’ilâtün fâ’ilâtün fâ’ilün
1 Âferîn ol rûzgâruñ Hayder-i Kerrârına Zülfekâr olmaz mu’âdil tîg-i cevherdârına
2 La’l ü yâkût eyledi elmâs tîgından revân Halk tahsîn itdiler şemşîr-i gevher-bârına
3 Hûn-ı düşmenden mi rengîn oldı ol yalıñ kılıç ‘Aks-i âteş düşdi ya âyîne-i ruhsârına
4 Âteş-i rezm içre ya âhendür oldı âl reng Ceng âl ister belî kâr-ı zafer-kirdârına
5 Ceng meydânında yâ hod kırmızı dîbâ geyer Rezmgâhuñ tâ mehâbet göstere küffârına
6 Tîgı resmin ehl-i dil mânend-i şekl-i Zülfekâr Hânkâh-ı ‘âlemüñ nakş eylesün dîvârına
254
7 Dâ’im ey Bâkî budur şâhuñ yüzi ag oldugı Ak güldür tal’at-ı hûbı cihân gülzârına
-408 -
Fâ’ilâtün fâ’ilâtün fâ’ilâtün fâ’ilün
1 Hûblar mâ’ildür elbet ‘âşık-ı şeydâsına Dil-ber-i ‘âlî-cenâbuñ bakma istignâsına
2 Bakmaz ammâ sendedür gül gibi gûşı n’eylesün Kühl-i istignâ çekilmiş nergis-i ra’nâsına
3 Pertev-i mihr-i melâhat saldılar subh-ı ezel Safha-i âyîne-i ruhsâr-ı meh-sîmâsına
4 İşigüñ taşıyla başı hoş gedâ-yı kûyuñuñ Ser-fürû kılmaz sipihrüñ günbed-i mînâsına
5 Vaktine mâlik olan dervîşdür sultân-ı vakt ‘İzz u câh-ı saltanat degmez cihân gavgâsına
6 Geç otur sedd-i Sikender gibi künc-i ‘uzlete Başuñ egme dehr-i dûnuñ efser-i Dârâsına
7 Kul olursañ Bâkıyâ ol şâh-ı ‘âlî-şâne ol Kim virilmiş ‘izz u devlet dînine dünyâsına
8 Hân Murâd ol pâdişâh-ı suret ü ma’nâ k’anuñ Saltanat hakkâ kabâ-yı râstdur bâlâsına
9 Dürr-i yek-tâ-yı sa’âdet zîb ü zîver tâcına Gevher-i vâlâ-yı nusret hançer-i elmâsına
-409-
Fâ’ilâtün fâ’ilâtün fâ’ilâtün fâ’ilün
1 Gör ne hil’atdur nazar kıl sünbül-i ra’n’âsına ‘Âlem-i bâlâdan inmiş kâmet-i zîbâsına
2 Haslet ü hûy-ı melâ’ik yaraşur merdümlere Uymasun dîv-i rakîbüñi ol per î igvâsına
3 Gerçi ‘âlemden ganîdür hüsn-i bî-hem-tâ ile Sad hezârân âferîn ammâ ki istignâsına
4 Şem’-i ruhsâruñ komaz ragbet sipihrüñ zerrece Mihr-i ‘âlem-tâbına mâh-ı cihân-ârâsına
5 Bâkıyâ tîg-i cefâdan sîne kim sad-çâk ola Kâdir olmaz ‘aşk eri derd-i dilüñ ihfâsına
255
- 410-
Fe’ilâtün fe’ilâtün fe’ilâtün fe’ilün
1 Meded öldürdi beni derd ü gam-ı cânâne Kâbil olmaz dil-i dîvâne ise dermâne
2 Kaldum ayakda ser-i zülf-i perîşânı gibi Dil viren böyle m’olur dil-ber-i ‘âlî-şâne
3 Rûzgâruñ sitemin gör düşürüp gîsûña Yine dil zevrakını saldı Firengistâne
4 Düşmesin silsile-i zülf-i perîşânuña dil ‘Aklını başına cem’ eylesün ol dîvâne
5 ‘İd yaklaşdı salıncaga binüp salına mı Yine ol Yûsuf-ı sânî gire mi mîzâne
6 Yazmadı defterine ‘âşık-ı Mecnûn-sıfatı Hâsılı sıgmadı bir deftere bir dîvâne
7 Bâkıyâ çün ezelî başuña yazu bu imiş Ser-fürû eyle kalem gibi hat-ı fermâne
-411-
Fâ’ilâtün fâ’ilâtün fâ’ilâtün fâ’ilün
1 Nice demdür sabr ider ol tîg-i bürrân zahmına Şimdi katlanmaz göñül şemşîr-i hicrân zahmına
2 Bî-günâh öldürmede gamzeñ ne kâfir nesnedür Nice mazlum ugradı ol nâ-müselmân zahmına
3 Kimse râh-ı Ka’be-i vasluñda cân kurtarmadı Zahm-ı gamzeñ beñzemez hâr-ı mugaylân zahmına
4 Goncalarla zeyn olınmış nahle döndi kâmetüm Şöyle gark itdi hadeng-i yâr peykân zahmına
5 Sîne-i mecrûh-ı mehcûrun oñulmaz yarası Merhem-i vasluñ olur olursa dermân zahmına
6 Bâkiyi söyletmez olduñ la’lüñ alsa agzına Döymez ol nâzük-lebüñ beñzer ki dendân zahmına
256
-412-
Mefâ’îlün mefâ’îlün mefâ’îlün mefâ’îlün
1 Şebângeh mâh-ı nev gösterdi câm-ı zer-nigâr elde Ki ya’nî subh-dem hoşdur şarâb-ı hoş-güvâr elde
2 Salındı ‘îdgehde serv-kadler mest-i nâz olmış İderdük biz de ayak seyrin olsa dest-i yâr elde
3 Ne mümkin mürg-i dil vasluñ hevâsından güzâr itmek Tutar sayyâd-ı gamzeñ şâh-bâz-ı cân-şikâr elde
4 Koyup ol zülf-i şeb-dîzi göñül geçmek diler gâhi Velî görsem yine kalmaz cinân-ı ihtiyâr elde
5 Nisâr it bezmine Bâki bu dürr-i pâki seyr itsün Murassa’ câmı tutdukça o şâh-ı tâcdâr elde
-413-
Mef’ûlü mefâ’îlü mefâ’îlü fa’ûlün
1 Cây itmiş idi Leylîye Mecnûn dil içinde Bir sûret idi cilve kılan mahmil içinde
2 Derdümle ölüp hvâb-ı ‘adem içre yatandur Âsâyiş ider var ise bu menzil içinde
3 Meydân-ı gama çıkmaga Mecnûna ber-â-ber Bir merd bulınmaz bu kadar ‘âkil içinde
4 Bu cism-i dü-tâ içre figânı reg-i cânuñ Şol çengdeki nagmeye beñzer kıl içinde
5 Göz yaşını şol deñlü revân eyledi Bâkî Kaldı reh-i ‘aşkuñda ayagı gil içinde
-414-
Fâ’ilâtün fâ’ilâtün fâ’ilâtün fâ’ilün
1 Tagıdup her yaña zülfın ‘anber-efşân itmede Âh kim bî-dillerin hâtır-perîşân itmede
2 Turralar boynın burup hüsnin temâşâlanmada Zülfi tâvûsı İrem bâgında cevlân itmede
3 Kendü güller gibi handân lîk çeşm-i ‘âşıkı Dem-be-dem ebr-i bahârî gibi giryân itmede
257
4 Deşt-i gamda her yaña tenler getürdi seyl-i hûn Turmayup Tâtâr-ı gamzeñ tîr-bârân itmede
5 Bakmaz ol sultân-ı Mısr-ı hüsn hergiz hâlüme Nîlveş cûy-ı sirişküm turma tugyân itmede
6 Göñlümüz ma’mûresin ol husrev-i bî-dâdger Mülk-i Îrân sandı beñzer turma vîrân itmede
7 Derd-i ‘aşk artar ilâç itdükçe Bâkî şöyle bil ‘Âciz olmışdur etibbâ aña dermân itmede
-415-
Fâ’ilâtün fâ’ilâtün fâ’ilâtün fâ’ilün
1 Fürkatüñnde göñlüm eglerdüm gül-i gülzâr ile Gül de gitdi yaluñuz kaldum gamuñda zâr ile
2 Devlet anuñ kim hayâl-i yâr ola eglencesi Hurrem ol dem kim geçer endîşe-i dildâr ile
3 Hvân-ı ihsân-ı firâvân çekdi şîrîn sözlerüñ Ni’metu’llâhîlere ol la’l-i şekker-bâr ile
4 Rûşen itdi gün gibi âsâr-ı hüsn-i tal’atuñ Nûr-bahşîler çerâgın pertev-i envâr ile
5 Kılmaz ey Bâkî hevâ-yı bâg u meyl-i bûstân Gülşen-i firdevs olan hâtır hayâl-i yâr ile
-416-
Mef’ûlü fâ’ilâtü mefâ’îlü fâ’ilün
1 İrdi bahâr müjde-i vasl-ı nigâr ile ‘Âlem mu’attar oldı nesîm-i bahâr ile
2 Çeşm-i ümîdi eyledi rûşen nesîm-i subh Hâk-i cenâb-ı sâye-i Perverdgâr ile
3 Âhir peyâm-ı vasl ile gül-berg-i ter gibi İrdi huceste nâmeleri rûzgâr ile
4 Etvâr-ı ‘aşkı itmedi çün ihtiyâr ‘akl Andan ferâgat eyleyelüm ihtiyâr ile
5 Biñ mübtelâyı ‘aşkuñ ider her birini zâr Gül gibi kim mu’âmele eyler hezâr ile
258
6 Pâ-bûsuñ özler oldı görelden izüñ tozın Bâkî ‘aceb hayâle döşendi gubâr ile
-417-
Mefâ’îlün mefâ’îlün mefâ’îlün mefâ’îlün
1 Ne ‘îde beñzedür rûz-ı visâlün dil ne nev-rûze Şeb-i Kadre ilişenler irer ol rûz-ı firûze
2 Temâşâ bunda kim fasl-ı bahâr eyyâm-ı ‘îd oldı Dahı künc-i riyâzetde tutarlar ehl-i dil rûze
3 Bihişt-i câvidânîdür cemâlüñ ol dehen gûyâ Leb-â-leb âb-ı Kevserle tolu bir la’lden kûze
4 Ne hâlet hâsıl itmişdür kim oldı böyle kan hayrân Gözini dikdi kaldı zahmum ol tîr-i ciger-dûze
5 Cihâna tâ ebed zînet vire bu gevher ey Bâkî Aña kıymet olur mı devlet-i dünyâ-yı deh-rûze
6 Niçün mahrûm ola sâ’iller ey şâh-ı Sikender-der Revâdur kâhuña Dârâ gelüp eylerse deryûze
7 Olur atuñ örünce âsmân peyk-i cihân-peymâ Aña hûrşîd tâc-ı zer hilâl-i çarh ser-mûze
8 Cihânda ‘arşa-i ikbâl ü bahtuñ şeh-süvârısın Virür na’l-i semendüñ şu’le mihr-i ‘âlem-efrûze
9 Mu’allâ bârgâhuñda güneş bir şemse-i zerrîn Murassa’ pây-i tahtuñda felek bir dâne pîrûze
-418-
Mef’ûlü fâ’ilâtü mefâ’îlü fâ’ilün
1 Sâkî-i pâk-meşreb ü pâkîze-zât ile Sa’y it safâya bâde-i sâfî-sıfat ile
2 Şekker dökerdi bâga mükerrer şitâda berf Ebr-i bahâr geldi pûr itdi nebât ile
3 Kılma ‘alâka ‘âleme rûh-ı mücerred ol Ya’nî mukayyed olma kuyûd-ı cihât ile
4 Şeş-hâne-i zamâne degül çünki sâzkâr Bezm-i cihâna kılma nazar iltifât ile
259
5 La’lüñden alsa lezzeti milh-i ücâc-i bahr Bahs eyler idi çeşme-i ‘azb-i furât ile
6 Bâkî edâ-yı hûb ile vasf itse leblerüñ Kand-i nebât hall ider Âb-ı hayât ile
-419-
Mefâ’îlün mefâ’îlün mefâ’îlün mefâ’îlün
1 Nevâ-yı dil hevâ-yı vasl-ı yâr-i dil-sitân üzre Sadâ-yı savt-ı bülbül nakş-ı bâg u bûstân üzre
2 Harîm-i gülsitân reşk-i Nigâristân-ı Çîn oldı Zemîn nakşın gören tercîh ider şimdi zamân üzre
3 Basît-i hâke bir garrâ bisât-ı nev salup âzer Girihler bagladı bâd-ı sabâ âb-ı revân üzre
4 Gül ü gonca yine rumî hatâyı resm idüp sûsen Ser-â-pâ çekdi hançer berg-i levh-i gülsitân üzre
5 Murassa’ sâyebânından dökildi ebr-i nîsânuñ Dür ü yâkût-ı rummânî nihâl-i ergavân üzre
6 Ser-âgâz itdi nev-rûz-ı ‘Acemden bülbül-i şeydâ Kılup bir savt peydâ feth-i Âzerbâycân üzre
7 Göñül bâg-ı cihândan ârzû-yı berg-i ‘ayş eyler Felek mahz-ı hayât-ı bî-sebâta imtinân üzre
8 Du’â-yı devlet-i sultân-ı ‘âdil bizden ey Bâkî Himâyet ol nigehdâr-ı zemîn ü âsmân üzre
9 Bahâr oldı yine yüzler süre geldi gül ü lâle Gubâr-ı âsitân-ı husrev-i kişver-sitân üzre
-420-
Mef’ûlü fâ’ilâtü mefâ’îlü fâ’ilün
1 Göster ruhuñ ki nür-ı tecellî zuhûr ide Hûrşîd gibi âyîneler feyz-i nûr ide
2 Ol gün togar mı başa ki subh-ı visâl irüp Hüsnüñ ziyâsı zulmet-i hicrânı dûr ide
3 Tâvûs gibi cilve kılup bâg-ı ‘ayşumuz Reşk-i cinân u ravzâ-i Rıdvân u hûr ide
260
4 Râhat yüzini hvâbda görmez şu kimse kim Meyl-i huzûr-ı menzil-i dârü’l-gurûr ide
5 Devr-i zamâne cünbişi nâ-dânlık üzredür Nâ-dân komaz ki merdüm-i dânâ huzûr ide
6 Bâtıl hemîşe bâtıl u bîhûdedür velî Müşkil budur ki sûret-i Hakdan zuhûr ide
7 Bâkî ‘aceb mi seng-i belâ irse pâyine Her kim bu reh-güzâr-ı fenâdan mürûr ide
8 Hem-vâre tâ ki zevrak-ı zerrîn-i mâh-ı nev Deryâ-yı nîl-gûn-ı felekden ‘ubûr ide
9 Deryâ-yı tab’-ı pâk-i güher-rîz-i şâhdan Lü’lû-yı fazl u dürr-i kerâmet sudûr ide
-421-
Fâ’ilâtün fâ’ilâtün fâ’ilâtün fâ’ilün
1 Ol şeh-i hüsnüñ gözi üzre bakanlar kaşına Sâye-i perr-i hümâ düşmiş sanurlar başına
2 Gayrıdan hâlî anuñ’çün eyledüm dil hânesin Tâ senüñ raht-ı gam-ı ‘aşkuñ içine taşına
3 Sûret-i zîbâya meyl itsem baña ta’n eyleme Var sü’âl it böyle dil-keş nakş iden nakkâşına
4 Bâde-i ‘aşka vücûdı câmesin rehn itdi Kays Âferînler ol melâmet bezminüñ kallâşına
5 Şöyle aglar merdûm-i çeşmüm ki gark itdi özin Gûyiyâ bir tıfldur ol şimdi girdi yaşına
6 Meclis-i cânâneye sâkî çog alsun bâdeyi Başka bir desti gerek zîrâ rakîbuñ başına
7 Nakş-ı hüsnüñ kimse Bâkî gibi tasvîr itmeye Safha-i eş’ârda anca kalemler âşina
-422-
Fe’ilâtün fe’ilâtün fe’ilâtün fe’ilün
1 Tutalum mihri görem tal’at-i dil-ber yirine Kime dil baglayam ol zülf-i mu’anber yirine
261
2 Giceler sanma sipihr üzre kamerdür görmen Cânumuz ‘aksi geçer mihr-i münevver yirine
3 Görmese yâr gazabnâk olıcak agyârı Hışm idüp ‘âşıkın âzârlar itler yirine
4 Yâr işiginde rakîbüñ yirin umma sûfi Baglamaz kimse seni ol kapuda har yirine
5 Isınurdum yirüme nâr-ı firâka nisbet Ben olaydum eger âteşde semender yirine
6 Kafes-i gamda n’ola kaldum ise tûtîvâr Vasf-ı la’lüñ hele agzumda ya şekker yirine
7 İşigüñ taşı ile hâk-i harîmüñ besdür Bâkî-i haste-dile bâliş ü bister yirine
-423-
Fe’ilâtün fe’ilâtün fe’ilâtün fe’ilün
1 Elüm irmez n’ideyin âh o boyı şimşâda İdeyin minneti yirden göke dek feryâda
2 Yazmada nakş-ı ‘izâruñ müje-i hûn-âlûd Katı çok renk virüpdür kalem-i Bih-zâda
3 Nâle beñzer tenümüñ didi gören tasvîrin Âferîn anı kalemden çıkaran üstâda
4 Sâkıyâ câm-ı şarâb u felek-i bî-encâm Şîşelerdür biri pür-bâd u biri pür-bâde
5 Mey-i nâb ile şarâb olsun iki kâfiyesi Bir gazel söyleyeyin la’lüne harf-i bâda
6 Rûz-ı şek irdi yakîn geldi meh-i rûze yine Bâdeden reng-pezîr olsa gerek seccâde
7 Mey içüp mest-i müdâm olmayıcak ey Bâkî Ne göñül baglasun âdem bu harâb-âbâda
262
-424-
Fe’ilâtün mefâ’ilün fe’ilün
1 Tıfl iken dâyesi kucagında Gül idi kopmaduk budagında
2 Leb-i cânâne gibi gonca-i ter Kopmadı dahı dehr bâgında
3 Ruhuñuñ lâle baş açuk delüsi Hâli sevdası var dimâgında
4 Sadâkat u zekât-ı çeşmüñdür Sîm ü zer nergisüñ çerâgında
5 Bâde haylî alındı meclisde Öpdiler sâkiyi dudagında
6 Sâkî rez duhterinüñ ol engüşt Sîm halhâlidür ayagında
7 İki hançer takınmış ey Bâkî Hasta çeşmi solında sagında
-425-
Fâ’ilâtün fâ’ilâtün fâ’ilâtün fâ’ilün
1 Bî-tekellüf yüz sürer her şeb ruh-ı rengînüñe Böyle niçün yüz virürsin dûstum bâlînüñe
2 ‘Âşık-ı bî-dil ruh-ı zerd ile yasdansun koluñ Yaraşur zerrîn hamâ’il sâ’id-i sîmînüñe
3 ‘Ârızuñ turmaz öper zülf-i siyeh-rû göz göre Hîç yüz virmezsin ammâ ‘âşık-ı miskînüñe
4 Ey nihâl-i bâg-ı hüsn andan ne dadı dalı var La’1-i nâbı beñzedürlermiş leb-i şîrînüñe
5 Ey felek ol gözleri şehlâ gamından hâk olan Nergis-i kabrin degişmez hûşe-i Pervînüñe
6 Cilvegâh-ı şâhid-i ma’nâ olaldan Bâkıyâ Reşk ider âyîneler tab’-ı safâ-âyînüne
263
-426-
Fe’ilâtün fe’ilâtün fe’ilâtün fe’ilün
1 Gelüñüz yüz tutalum bârgeh-i Gaffâra Cân u dilden gelelüm tevbe vü istigfâra
2 Tutalum Ka’be-i tevfik-i İlâhî yolını Bu beyâbânda ‘abes gezmeyelüm âvâre
3 Çarh-ı kec-revde kalur ‘akl-ı mühendis hayrân Bir yirin uyduramaz cedvele vü pergâra
4 Mülk-i bâkî dir iken bâg-ı İremden çıkdı Yine magrûr olur âdem bu fenâ gülzâra
5 ‘Aceb ol tâ’at u takvâ diyü zu’m itdügümüz Varıcak n’olsa gerekdür nazar-ı Cebbâra 6
Zulmet-i cehlde cevher diyü cem’ itdügümüz Korkum oldur çıka ol rûzda seng-i hâra
7 Bu tasavvurlar eger bâtıl olursa nic’olur Katı hayret yiridür bir gözüñ aç bî-çâre
8 Katı el virdi hevâ gâyet açılduk gâyet İşümüz kaldı kemâl-i kerem-i Settâra
9 Bâkîyi lezzet-i vasluñ tama’ı söyletdi Tûtiyi şevk-i şekerdür getüren güftâra
-427-
Mef’ûlü mefâ’îlü mefâ’îlü fa’ûlün
1 Âyîne-sıfat sâf gerek safha-i sîne Gün gibi ziyâ-güster ola rûy-ı zemîne
2 ‘Uşşâk idemez ol kad-i mevzûnı der-âgûş Açılmayıcak hayme gibi nice hazîne
3 İnsâf budur kim çıkarup misk-i gazâli İzüñ tozını tolduralar nâfe-i Çîne
4 Âyîne gibi her kese yüz virmesün ol mâh Bir bagrı yanuk ‘âşıkuñ ugrar nefesine
5 Pürdür güher-i pâk ile mecmû’a-i Bâkî Deryâ dil-i dânâdur aña sîne sefîne
264
-428-
Mef’ûlü fâ’ilâtü mefâ’îlü fâ’ilün
1 Mestâne düşmişin bu gice sâgar üstine Sâkî-i bezm didi yüzün güller üstine
2 Peykân-ı dûst kala diyü zahm-ı sînede Görseñ nihâl-i tîri nice ditrer üstine
3 Turrañdan indi gamzeñe cân-bâz-ı dil yine Çenberden atdı kendüsini hançer üstine
4 Lâyık budur ki vasf-ı ruhuñ mihr-i âsmân Altun kalemle yaza meh-i enver üstine
5 Nûşîn lebinde hattını kim görse Bâkıyâ Şîrînlik yazıldı sanur şekker üstine
-429-
Mef’ûlü fâ’ilâtü mefâ’îlü fâ’ilün
1 Peykânuñ açdı zahmumı cism-i harâbda Güller bitürdi katre-i bârân türâbda
2 Dürdi bisât-ı ‘ayşı kodı yâdgâr gül Rengin şarâb-ı nâbda bûyın gül-âbda
3 Kan içmek ola bâde-i gül-gûn içilmeye Mollâ-yı ‘asr böyle mi görmiş kitâbda
4 Cism-i hakîr hâk-i mezelletde pây-mâl Hâtır hevâ-yı dil-ber-i ‘âlî-cenâbda
5 Bâkî kim ola dirse o şâh-ı felek-cenâb Kemter kemîne südde-i devlet-me’âbda
-430-
Fâ’ilâtün fâ’ilâtün fâ’ilâtün fâ’ilün
1 Câme-hvâb ol âfeti aldukça tenhâ koynına Sanuram ebrüñ girür mâh-ı şeb-ârâ koynına
2 Subh-dem ey fâhte bîhûde efgân eyleme Çün girürsin her gice bir serv-i bâlâ koynına
3 Niçün aglarsın felekden bilsem ey şeb-nem seni Çün girürsin her zamân bir verd-i ra’nâ koynına
265
4 Dür dişüñ vasfında şi’rüm defterin gördi meger Kim sadef mecmû’asını saldı deryâ koynına
5 Ruhlaruñ şevkıyla pür-dâg itdi Bâkî sînesin Bir avuç berg-i gül-i ter koydı gûya koynına
-431-
Fâ’ilâtün fâ’ilâtün fâ’ilâtün fâ’ilün
1 ‘Ârızuñ kılmış kazâ hem-reng o hadd-i mehveşe Gör ne yüzden imtizâc itdürmiş âb u âteşe
2 Gûşına takmış iki la’l-i musaffâ leblerüñ Hep budur revnak viren câm-ı şarâb-ı bî-gışa
3 Sen güzellik tahtınuñ sultân-ı ‘âlî-şânısın Mihr ü mâh iki kuluñ girmiş kabâ-yı zer-keşe
4 Üstüne düşmez ne deñlü mest olursa zâhidâ Böyle istignâ virilmiş ‘âşık-ı dürdî-keşe
5 Ma’nî-i pâkîze ey Bâkî edâ-yı hâb ile Sîm-ten dildâra beñzer kim libâsı yaraşa
-432-
Mefâ’îlün mefâ’îlün mefâ’îlün mefâ’îlün
1 Kalupdur eşk-i çeşmüm gerçi kim hâk-i mezelletde Bi-hamdi’llâh hele âh u figânum evc-i rif’atda
2 Kesildüm sîh-i mihnetden çekildüm câm-ı ‘işretden Kebâbum dil şarâbum eşk-i çeşmüm künc-i ‘uzletde
3 Der-i dildârdan dûram diyâr-ı gamda mehcûram Müselmânlar esirgeñ hasta kaldum dâr-ı gurbetde
4 Hayâl-i hâl u hattuñdan beni hâlî olur sanma Göñülden çıkmaz ol endîşeler vahdetde kesretde
5 Eger Bâkînüñ ahvâlinden istifsâr iderlerse Gam-ı dildâra hem-dem vakti hoş devletde ‘izzetde
-433-
Fe’ilâtün fe’ilâtün fe’ilâtün fe’ilün
1 Dili al ey büt-i Çîn hayruña bir deyr eyle Saña bir bûseye satduk yüri var hayr eyle
266
2 Bahr-i sîm-âb yaşum zevrak-ı la’lîn çeşmüm Gel deniz yüzlerin ol zevrak ile seyr eyle
3 Nefesüñ rûh virüp tâ ola mürg-i bâmuñ Ey Mesîhâ-dem ölürsem gilümi tayr eyle
4 Cânı def’ eyle dilâ gelse hayâl-i cânân Sohbet-i hâs idelüm hâneyi bî-gayr eyle
5 Hayra gir dilde yir it diñle sözin Bâkînüñ Dili al ey büt-i Çin hayrıma bir deyr eyle
-434-
Fâ’ilâtün fâ’ilâtün fâ’ilâtün fâ’ilün
1 Korkum oldur göz dege hâk-i der-i cânânuma Yogsa kühlâsâ çekerdüm çeşm-i hûn-efşânuma
2 Bâgda dûlâbı çok çekdi çevürdi bâgbân Öykünür diyü gamuñda nâle vü efgânuma
3 Çeşm ü ebrû hâl-i Hindû zülf-i câdû bulsa ger Öykünürdi âfıtâb ol âfet-i devrânuma
4 Düşmese agzumdan ol şîrîn-dehânuñ lebleri Vasf-ı la’lin turmasam zikr eylesem yârânuma
5 Yâr defterden yine Bâkî kazınmak var dimiş Yañlış añlatmış ‘adûlar ben kulın sultânuma
-435-
Fe’ilâtün fe’ilâtün fe’ilâtün fe’ilün
1 Sîneye çekmege bir serv-i dil-ârâm olsa Ser-keş olmasa iñen ‘âşıkına râm olsa
2 Biz dahı kâ’ilüz insâfa dilâ bûs u kenâr Her gün olmasa hele bâri her ahşam olsa
3 Mevsim-i gülde n’olur medrese vü mescidden Leb-i cûy u leb-i cânân u leb-i câm olsa
4 Künc-i mey-hâne ile gûşe-i gülşen birdür Sâkî-i lâle-’izâr u mey-i gül-fâm olsa
5 Terk iderdi mey ü mahbûb hevâsın Bâkî Cânda sabr u dil-i âvârede ârâm olsa
267
-436-
Fe’ilâtün fe’ilâtün fe’ilâtün fe’ilün
1 Mübtelâ oldı göñül câm-ı şarâb-ı nâba Âh kim zevrak-ı dil düşdi yine gird-âba
2 Ser-i zülfüñde iken çeşmüñe meyl itse göñül Beñzer ol tıfla varur evvel-i şebden hvâba
3 Ser-i zülfiyle çeker kendüye ser-keşleri yâr Ne kadar saht kemân olsa urur kullâba
4 Kûyuña gayrıları çekse rakîb-i har-tab’ Seyl-i eşkümle döner kadd-i dü-tâ dûlâba
5 Tâk-ı ebrû-yı nigârı göreli ey Bâkî Ser-fürû kılmadı ‘aşk ehli dahı mihrâba
-437-
Fe’ilâtün fe’ilâtün fe’ilâtün fe’ilün
1 Lebüñi âl ile öpmiş ola mı peymâne İçeyin ölmez isem kanını kana kana
2 Nûş-ı câm eyler iken meclis-i mestân içre Lebüñ ol hâlet ile girmemek olmaz kana
3 Bezm-i meydür güzelüm kan ola şâyed arada Çekmesün hançerini gamzelerüñ mestâne
4 Râzumı nâle ile ‘âleme fâş itdi göñül Bizi rüsvây-ı cihân eyledi bir dîvâne
5 ‘Ayş u ‘işret demidür çekme gam-ı devrânı Bâkıyâ gel berü sâgar çekelüm rindâne
-438-
Fâ’ilâtün fâ’ilâtün fâ’ilâtün fâ’ilün
1 Düşse zülfiñden ‘arak ruhsâr-ı cânân üstine Gûyiyâ şeb-nem düşer gül-berg-i handân üstine
2 Bulmaz ol ruhsâr ile ol kadd-i zîbâ hâletin Baglasañ bir deste gül serv-i hırâmân üstine
268
3 Kâküli sanmañ görinen tâ’ir-i devlet hümâ Sâye salmışdur o şâhenşâh-ı hûbân üstine
4 Niçün ol hûrşîd-i ‘âlem-tâba öykündüñn diyü Mâh-ı nev hançer çeker mihr-i dırahşân üstine
5 Zîr-i zülfüñde görenler hattuñı ebr-i bahâr Sâye salmış sandılar sahn-ı gülistân üstine
6 Gam degül gelse dile Bâkî pey-â-pey derd ü gam Eksük olmaz tekyedür mihmân mihmân üstine
-439-
Fe’ilâtün fe’ilâtün fe’ilâtün fe’ilün
1 Düşse göñlüm n’ola ol hançer-i hûn-efşâna Müjen oklarınuñ eylükleri batdı câna
2 Zülfi zencîrine âşüfte göñül bende geçer Kendüsin lâyık-ı hıdmet sanur ol dîvâne
3 Bir Kul oglınuñ esîr oldı kapusında göñül İntisâb itdi gedâ bârgeh-i sultâna
4 Zer devâtın takınup çıksa evinden seherî Âfitâb aña ber-â-ber gelemez meydâna
5 Cân nisâr eyledi Bâkî bilini kuçmak içün Der-miyân itdi bu gün varını dervişâne
-440-
Fâ’ilâtün fâ’ilâtün fâ’ilâtün fâ’ilün
1 Karşu tutdum sîne-i sad-çâki senden cânibe Gönder ey kaşı kemânum tîri benden cânibe
2 Defterin bâd-ı sabâ lü’lû-yı lâlânuñ dürer İlter olsa dişlerüñ vasfın ‘Adenden cânibe
3 Görmesün kimse sakın diyü lebin dişler baña Bakdugumca ol büt-i şekker-şikenden cânibe
269
4 Seyr idelden gülşen-i hüsnüñde kadd ü haddüñi Çekmez oldı hâtırum serv ü çemenden cânibe
5 Husrevâ yıllar-durur yoluñda Ferhâduñ geçer Mâ’il ol gel Bâkî-i şîrîn-suhanden cânibe
-441-
Mef’ûlü fâ’ilâtü mefâ’îlü fâ’ilün
1 Ten pây-mâl ü serde gam-ı ‘aşk-ı yâr ise Ayakda kaldum elde degül ihtiyâr ise
2 Mahbûb u mey mülâzemetinden kaçardı dil Geldi yitişdi bir yañadan nev-bahâr ise
3 Hâtır kenâre mâ’il iken bahr-i ‘aşkda Gird-âba saldı fülk-i dili rüzgâr ise
4 Cevr ü cefâlar itmede hod başdan aşdı çarh Turmaz ‘itâb u nâz ider ol şîvekâr ise
5 Bâkî cihânda resm-i vefâdan nişâne yok Yâr adın añma ‘akluñ eger saña yâr ise
-442 -
Fâ’ilâtün fâ’ilâtün fâ’ilâtün fâ’ilün
1 Dâne dâne ol ‘araklar turra-i pür-tâbda Katre katre jâlelerdür sünbül-i sîr-âbda
2 Rûy-ı zerdi göz yaşı gerd-i riyâdan sâf ider Zer bilürsin gıll u gışdan pâk olur tîz-âbda
3 Gör visâlüñ gicesi şevk-ı derûnın ‘âşıkuñ Seyr-i deryâ hûb olur cânâ şeb-i meh-tâbda
4 Jâlelerdür lâle-i sir-âba düşmiş gûyiyâ Dürr-i dendânuñ hayâli çeşm-i pür-hûn-âbda
5 Çün teb-i caşkıyla yâruñ Bâkıyâ sûzân degül Bu harâretler nedür hürşîd-i ‘âlem-tâbda
270
-443-
Fe’ilâtün mefâ’ilün fe’ilün
1 Nergis-i mest bezm-i gülşende Çeşmüñe bende-i ser-efgende
2 Zülfüñüñ boynı baglu kulları çok Geçmedük kimse kalmadı bende
3 Hüner ehli zamânede gülmez ‘Âkil itmez ‘abes yire hande
4 Terkin urdum ‘asâ ile tâcun Geyeli pîr-i ‘aşkdan jende
5 Bulamaz dest-res bu dâ’ireye Bâkıyâ şimdi degme gûyende
-444-
Mefâ’ilün fe’ilâtün mefâ’ilün fe’ilün
1 Metâ’-ı bâde-i gül-reng şimdi ayakda Kumâş-ı zühd ü riyâ turmayup satılmakda
2 Kenâr-ı ‘ayş u safâya geçilse tolmış ile Yine pür olsa mey-i hoş-güvâr zevrakda
3 Şarâbı zevrak ile içmenüñ zamânı degül Efendi keştîyi kâgıdda suyı bardakda
4 Bihişt şevkına şâdîlig eyleyüp vâ’iz Miyân-ı meclise atıldı yek mu’allakda
5 Semend-i tab’a süvâr oldı ‘azm ider Bâkî Belâgat ehline yâ Hû göñüller alçakda
-445-
Mefâ’îlün mefâ’îlün mefâ’îlün mefâ’îlün
1 Nesîm-i subh eser cân-bahş olup âheste âheste Cihânda böyle cân virmiş degüldür dahı bir haste
271
2 Ayagı elde ‘ayş eyler çemende baş kaldurmaz Sunılmış sâgar-ı ‘işret ezelden nergis-i meste
3 Tolaşmakdan degül fârig kemend-i kâküli dâ’im Ulaşmakdan degül hâlî kemân ebrûsı peyveste
4 Temâşâgâh-ı hüsnüñde cihânı hayret almışdur Ganînüñ gözleri hayrân fakirüñ çeşmi dem-beste
5 Bir elde Bâkıyâ gül gibi sâgar var iken geldi Hayâl-i kâkül-i müşgîni sünbül sundı bir deste
-446-
Mef’ûlü fâ’ilâtü mefâ’îlü fâ’ilün
1 Dergâh-ı Hakka derd ile ‘âşık niyâzda Bâtıl tasavvur itmede zâhid namâzda
2 ‘Uşşâkvâr şevk ile huccâc raks ider Âheng-i âh u nâlelerümden Hicâzda
3 ‘Aşkuñla Zühre çarhda gerdûn semâ’da Hûrşîd ü mâh şevk ile sûz u güdâzda
4 Üftâdeler şikeste vü mecrûh u pây-mâl Hûbân semend-i nâza binüp türktâzda
5 Bâkî karîn-i fürkatüñ olmak revâ mıdur Akrân içinde böyle iken imtiyâzda
-447-
Mef’ûlü fâ’ilâtü mefâ’îlü fâ’ilün
1 Yazmış debîr-i hikmet ezel safha-i güle Bülbül dem-â-dem aglaya her-bâr gül güle
2 Şol deñlü itdi güllere bülbül şetâreti Düşdi çemende katre-i şeb-nem güle güle
3 Müşgîn saçuñda ey yüzi gül cân-ı nâ-tevân Ol riştedür ki baglana bir deste sünbüle
4 Sînemde zahmuñ içre olan penbe-i fetîl Ol yasemîne döndi ki korlar karanfüle
272
5 Bâkî çemende şîşe-i mey kulkul eylese Bülbül terâne başlayıcak uysa bülbüle
-448-
Mefâ’îlün mefâ’îlün mefâ’îlün mefâ’îlün
1 Gümişden pâleheng ol nahl-i bâlânuñ miyânında Görinür mâh-ı tâbândur nihâl-i serv yanında
2 Takınsun pâlehengin şeh-süvârum aylandursın Cihâna nûr u fer virsün güzellik âsmânında
3 Meger hvân-ı melâhatde gümişden bir tabakdur ol Açılmış ak güldür yâ letâfet gülsitânında
4 Düşer fülk-i dil-i ehl-i mahabbet aña kurtılmaz Cemâli bahrinüñ gird-âba dönmişdür miyânında
5 Görenler ol kemerde Bâkıyâ tâk-ı melâhatde Yazılmış şemsedür dirler güzellik hânmânında
-449-
Mefâ’îlün mefâ’îlün mefâ’îlün mefâ’îlün
1 Dilâ bülbül sanurdum ben hemân gülşende dil-dâde Belâ bu güllerüñ ruhsârına şeb-nem de üftâde
2 Nümûne gonca-i gülşen leb-i rengîn-i Şîrîne Nişâne lâle-i sahrâ dil-i hûnîn-i Ferhâda
3 Disem bir bûse vir cânâ dir ihsân itdi mi Leylâ Cemâli bâgınuñ şeftâlûsından Kays-ı nâ-şâda
4 İşitdük âhiretde hûr u Kevser var imiş ammâ Nazîr olur mı hey sofî mey ü mahbûba dünyâda
5 Sözüm diñle mugannî nagmesin gûş eyle ey Bâkî Garaz sana nasîhatdur kulak tut kavl-i üstâda
273
-450-
Fâ’ilâtün fâ’ilâtün fâ’ilâtün fâ’ilün
1 Sâkıyâ şevk-i ruhuñ câm-ı şarâb-ı nâbda ‘Aks-i mâh-ı ‘âlem-ârâdur miyân-ı âbda
2 Agzuñ içre ey letâfet gülsitânı ol zebân Kırmızı gül yapragıdur gonca-i sîr-âbda
3 Kaşuñ üzre târ-ı mûyuñla cebînüñ gördiler Nûrdan kandîl asılmış sandılar mihrâbda
4 Berk-i âh-ı sûznâk içre şirâr-ı nâr-ı dil Zer-nişân hatdur görinür tîg-i âteş-tâbda
5 İhtiyârı yok kapuñda âh u efgân itmege Pâdişahum Bâkîyi ma’zûr tut ol bâbda
-451-
1 Eltâf u hüsn ü hulk u melâhat kemâlde Endâm u şekl ü kâmet ü kadd i’tidâlde
2 Muzmer hayâl-i la’1-i lebüñ her latîfede Müdgam miyân-ı bî-bedelüñ her hayâlde
3 Biñ meşk iderse safha-i çarh üzre mâh-ı nev Ebrû-yı yâre öykünebilmez misâlde
4 Dil mübtelâ-yı künc-i gam-ı fürkat ü henûz Hâtır hayâl-i ‘işret-i bezm-i visâlde
5 Eshâb-ı zühd bezm-i füsûn u fesânede Erbâb-ı ‘aşk ‘arsa-i ceng ü cidâlde
6 Bâkî letâfet-i gazel-i âbdâruñı Hakkâ budur ki görmedük âb-ı zülâlde
-452-
1 Açılsa gonca mânend-i leb-i la’l-i nigâr olsa Saçılsa hurde-i pîrûze sahrâ sebzezâr olsa
2 Getürsem pendini bir bir yirine vâ’iz-i şehrüñ Bahâr olsa nigâr olsa şarâb-ı hoş-güvâr olsa
274
3 Elinden sâkî-i dehrüñ ne kanlar yutdugum görseñ Açılsa lâleveş dâg-ı nihânum âşikâr olsa
4 N’olur bî-rahm u sengîn-dil cefâ-hû tünd ü ser-keşden Göñüller iñlese şûh olsa dil-ber şîvekâr olsa
5 Piyâle dönse ey Bâkî yine gül devrini görsek Kenâr-ı cûdâ ‘ayş itdükçe dil-ber der-kenâr olsa
-453-
1 Geçüp güller serîr-i ‘izz u nâza Seherden geldi bülbüller niyâza
2 Makâmın âsitân-ı yâr idenler Koyup gitmez Sıfâhân u Hicâza
3 Tururlar kıble-i kûyına karşu Çemende servler saf saf namâza
4 Hakikat sırrına vâkıf degülsin Alâkañ var ise aşk-ı mecaza
5 Yakarlar Bâkîyi nâlân iderler Güzeller mâ’il olur sûz ü sâza
-454-
1 Nem-i eşkümle göñül dâgı dem-â-dem tâze Gül-i ruhsâruñ ile gül-şen-i ‘âlem tâze
2 Tâzeler derd-i dili mihnet-i eyyâm-ı firak Dâgın abdâluñ ider mâh-ı Muharrem tâze
3 Rûz-ı hecrinde güler dâne-i eşküm göricek Berg-i güldür ki tutar katre-i şeb-nem tâze
4 Sîneden kan bulaşık penbe-i dâgum kopıcak Şimdi kopmış gül-i rengîne döner tam tâze
5 Olıcak hûb göñül virmege ‘irfân ehli Şi’r-i Bâkî gibi hem şûh gerek hem tâze
275
-455-
1 Devr-i gül eyyâm-ı ‘ayş u nûş-ı sahbâdur yine Mevsim-i gül-geşt-i bâg u seyr-i sahrâdur yine
2 Turra-i müşgîni sünbül ‘ârız-ı rengîni gül Subh-dem ruhsâr-ı ‘âlem şöyle zîbâdur yine
3 Günbed-i eflâke çıkdı gulgul-i mürgân-ı bâg Dem-be-dem başında servüñ şûr u gavgâdur yine
4 Gösterür sahn-ı gülistân çarh-ı mînâdan nişân Şâh-ı nergis bâgda şekl-i Süreyyâdur yine
5 Kayd-ı ‘âlemden halâs ol câm-ı mey nûş eyle kim Niceler nâ-bûd olur dünyâ bu dünyâdur yine
6 Leblerüñ vasfında şekker-rîz olup güftâr ider Bâkî-i şîrîn-suhan tûtî-i gûyâdur yine
-456-
1 Geyer gülşende la’lîn tâc lâle Elinde nergisün altun piyâle
2 Çemende ‘ayşa gelmiş gonca-i ter Biraz gül baglamış bir dest-mâle
3 Felek cevlân ider bâg-ı cihânda Düm-i tâvûs nakşın virdi hâle
4 Cihân pür-bûy-ı müşg-i nâfe-i Çîn Hamel burcında seyr eyler gazâle
5 Çemen pür-mevc bir deryâ sadef gül İçinde lü’lû-yı şehvâr jâle
6 Kıl ey Bâkî seher bülbülleriyle Hezârân hamd-i pâk ol Lâ-yezâle
-457 -
1 Sancagın dikmezden evvel mâh çarhuñ bâmına Sikke-i şâhî yürürdi mîr-i ‘aşkuñ nâmına
2 Emrine râm oldılar sultân-ı aşkuñ kâ’inât Kaşlaruñ tevki’ u tugrâ çekdiler ahkâmına
276
3 Öykünür sen serv-i sîm-endâma beñzer serv-i bâg Yâsemenler dikdiler tolaşdılar endâmına
4 ‘Âkıbet bî-hûş olur tâkat getürmez âdemî Sâkî-i devrüñ tokuz câm-ı zümürrüd-fâmına
5 Tevbe meyden Bâkıyâ âsândur ammâ korkarın Döymeyem sâkî-i sîmîn-sâ’idüñ ibrâmına
-458-
1 Göñül akdı gözüm yaşı gibi ol kadd-i dil-cûya Niçün meyl itmez ol serv-i hırâmânum akar suya
2 Baña devlet yüzin göstermeyen baht-ı siyâhumdur Kara zülfüñ ki çekmiş perde ol ruhsâr-ı nîkûya
3 Şu ‘âşık kim senüñ ‘aşkun belâsından helâk oldı San ol bîmârdur sıhhat yitişdi vardı uyhuya
4 Felekde ay u gün sen şehryâruñ şehr-i ‘aşkında Kesilmiş başlardur kim dikildi burc u bârûya
5 Yine cisminde Bâkî hançerüñle yaralar çizdi Sanasın sâde-rû bir dil-rübâyı çekdi pehlûya
-459-
1 Dilâ meyl itme vasl-ı dil-rübâya Hevâ-yı saltanat düşmez gedâya
2 Hümâ-yı evc-i istignâdur ol mâh Anuñ’çün böyle mâ’ildür hevâya
3 ‘İzâruñ yâdı bir rengîn latîfe Dehânuñ zikri bir şîrîn hikâye
4 Olur la’l-i musaffâ dil-keş ammâ Nazîr olmaz şarâb-ı dil-güşâya
5 Ferâmûş it gam-ı ferdâyı Bâkî Bu gün sıhhatdeyüz minnet Hudâya
- 460 -
1 Devlet el virse yüzin gördügüm eyyâm olsa Merhabâ eylesem ol şûh ile bayram olsa
2 Olıcak yâr gibi dil-ber-i şîrîn-harekât Teni pâlûde-i ter gözleri bâdâm olsa
277
3 Gül gibi bâde-i rengîne ne ibrâm gerek Zâhidüñ kanın içerdüm eger ibrâm olsa
4 Hasret-i kaddüñ ile kanlu elifler çeksem Sînede her biri bir serv-i gül-endâm olsa
5 Bâkıyâ ‘ayş-ı bahâr eyler idük meclisde Sâkî-i lâle-’izâr u mey-i gül-fâm olsa
-461-
1 Şu’le-i tîg-i cihân-tâbuñ kaçan kim berk ide ‘Âlemi bir lahzâda bârân-ı eşküm gark ide
2 Matla’ından subh-dem gün togdı sanurlar kaçan Âfitâb-ı hüsne pîrâhen yakasın şark ide
3 Dâne-i tesbîhüñe ey zâhid aldanmaz göñül Mürg-i zîrek sanma hergiz meyl-i dâm-ı zerk ide
4 İrmese bir dem eger mevc-i sirişküm her yaña Şu’le-i âhum zemîn ü âsmânı hark ide
5 Bâkıyâ ehl-i nazar oldur ki kûy-ı yârda Sûret-i dîvârdan cism-i nizârum fark ide
- 462-
1 Hâk-i kademüñ kühli gelürse gözüm üzre Kûyuñ yolınuñ hidmeti başum yüzüm üzre
2 Rûşen kılalı meş’ale-i âh-ı derûnum Gâlib görinür gicelerüm gündüzüm üzre
3 Güller bitüre gülşen ola hâk-i mezârum Peykânuñ eger su sepelerse tozum üzre
4 Gözden sakınur hâk-i derin beñzer o mâhuñ Âhum dütüni perde çeker yılduzum üzre
5 Bâkî gibi nazm eyler iken dür dişi vasfın Dâmân-ı müjem dökdi cevâhir sözüm üzre
278
-463-
1 Ol perî-rû güzelüñ oldı mukâbil yüzine Yine âyînenüñ ey dil görinür var gözine
2
Hat degüldür görinen âb-ı ‘izârında velî Bî-vefâlık o mehüñ kir getürüpdür yüzine
3
Nagme-i nâleme dem-sâz geçinmezdi benüm Mutrıbâ ‘ûduñ eger uymasa iller sözine
4
Kâmet-i nahl-i hırâmânuña öykünmez idi Himmeti haylî bülend olmasa servüñ özine
5
Göremez külhan-ı sînemde olan âteşümi Bâkıyâ girsem eger menkal-i nâruñ gözine
-464-
1 Çıkar eflâke derûnum şereri döne döne Dökilür hâke yaşum katreleri döne döne
2
‘Âşık-ı haste-dilüñ niteki fânûs-ı hayâl Nâr-ı ‘aşkuñla yanupdur cigeri döne döne
3
Pister-i gamda gözüm giceler uyhu görmez İderin subha degin nâleleri döne döne
4
Zevrak-âsâ gam-ı ‘aşkuñla yaşum gird-âbı Gark idüpdür sanemâ çeşm-i teri döne döne
5
‘Îdgâhuñ göreyin iñlesün ol dûlâbı İle seyr itdürür ol sîm-beri döne döne
6
Dîde-i encüme kühl olmag içün eflâke Gird-bâd ile çıkar hâk-i deri döne döne
7
Tolaşaldan ruhı şem’ine dil-i ser-geşte Yakdı pervâne-sıfat bâl ü peri döne döne
8
Katre-i eşkine öykündi diyü Bâkînüñ Çarh-i hakkâk yonupdur güheri döne döne
-465-
1 Diller revâne oldılar ol meh-likâyıla Etfâl-i şehr sanki segirdürler ay ile
2
Ey kâş tavf-ı Ka’be-i kûy-ı nigâr içün Hem-râh olaydı hâk-i vücûdum sabâyıla
279
3
Hecrüñ gamıyla dîde ne demler geçürdügin Fürkat şebinde ben bilürin bir Hudâyıla
4
Ey çarh nice cevr idüp agladasın beni İller yüzine gülüci bir bî-vefâyıla
5
Bana ‘adû yanında cefalar ider o serv Nâ-gâh yolda rast gelürse kazâyıla
6
Şekl-i dehânuñ eyledi levh-i kalemde mîm Cânâ ol iki ‘aynı yazan iki yâyıla
7
Bir kerre bûseñ alımaduk hattuñ irmedin Âhir müyesser oldı hele bin belâyıla
8
Dâg üzre dâg urındı felek ‘aşk-ı yâr ile Mihr-i sipihre sanma küsûf irdi ayıla
9
Ümmîd-i vasl-ı yârdan el çekme Bâkıyâ Şâyed ki dest-gîr ola bir merhabâyıla
-466 -
1 Jâlelerden takınur tâcına gevher lâle Şâh olupdur çemen iklîmine beñzer lâle
2
Saltanat bârgehin kurdı yine fasl-ı bahâr Taht-ı Cemşîd çemen tâc-ı Sikender lâle
3
Bûy-ı müşgîn-i bahâr irdi dimâg-ı dehre Yakalı dâmen-i kühsârda micmer lâle
4
Âl fânûs ile geldi giceden gül-zâra Virdi sahn-ı çemenüñ yollarına fer lâle
5
Ergavânlar tutışup hırmen-i gül yanmag içün Gülsitân milkine âteş kodı yir yir lâle
6
Dâg-ı hicrân elemin kılmaga dilden bîrûn Sahn-ı gülşende tutar gül gibi sâgar lâle
7
Jâle nakdin kadehe koydı çemen bezminde Cem’ idüp saklamadı gonca gibi zer lâle
8
Şol kadar togradı şemşîr-i firâkuñ ki gören Dil-i hûnini hayâl eyledi katmer lâle
9
Zînet-i gülşen-i ikbâle yiter ey Bâkî Çihre-i baht-ı şehenşâh-ı muzaffer lâle
280
-467-
1 Kâmeti vasfını ‘arz eylediler Tûbâya Ser-fürû eyledi ol serv-i sehî-bâlâya
2
Var ise turra-i müşgînüñüñ âşüftesidür Bî-sebeb düşmedi âhû-yı Huten sahrâya
3
‘Anberîn hattuñ anuñ sâyesidür haddüñde Kim göñül baglamaz ol turra-i ‘anbersâya
4
Nâzenînâ dahı sen tıfl iken Allâh bilür Seni emzürmege ne canlar eritdi dâye
5
Pençe-i mihri burarsa n’ola hüsniyle o mâh Beñzer engüşti hilâle kef-i desti aya
6
Hâk-i pâyın sakın ey bâd-ı sabâ nergisden Hayfdur kühl-i cilâ dîde-i nâ-bînâya
7
Kemer eylerdi kolın ince bilüñe Bâkî Girmese hançer-i hûn-rîzüñ eger araya
-468-
1 Kanâ’at kıl göñül pâ-bûs-ı yâre Elinden bûse alınmaz ne çâre
2
Saña tasvîr-i mâhı beñzedince Ne gözler nûrını dökdi sitâre
3
Miyân-ı bahr-i istignâdan âhir Gelürsin rûzgâr ile kenâra
4
Yıkar bünyâd-ı çarhı bâd-ı âhum Efendi nesne döymez rûzgâra
5
Belâdur gel bu sevdâdan geç ey dil Tolaşma halka-i zülf-i nigâra
6
Kıyâmı kâmet-i bâlâña eyler Anuñ’çün mescide girmez menâre
7
Saña açmaz efendi gerçi Bâkî Gamuñdan gögsin itdi pâre pâre
281
-469-
1 Yokdur sebât çünki cihân-ı harâbda Birdür hezâr-sâl ile yek-dem hisâbda
2
Devr-i gül irdi tâze cevândur cihân yine Sa’y eyle ‘ayş u ‘işrete ‘ahd-i şebâbda
3
İnkâr itme sûfî şarâbuñ menâfi’in Üstâd-ı hikmet öyle buyurmış kitâbda
4
Rûyında la’li üzre hat-ı müşg-bâr-ı yâr Şîrînlik yazar şeref-i âfıtâbda
5
Kapuñda nâle kılmamaga ihtiyâr yok Va’llâhi bî-günâhın efendi bu bâbda
6
Bâkî şafakda mihr-i münevver sanur gören ‘Aks-i ‘izâr-i sâkîyi câm-ı şarâbda
-470-
1 Açdı gülüñ nikâbın bâd irdi gülsitâne Gösterdi rûy-ı bahtı âyîne-i zamâne
2
Şâh-ı şükûfe döndi bir sîm-ten nigâra Her bir nihâl-i mevzûn bir serv-kad cevâna
3
Bülbülde savt-ı rengîn güllerde sûret-i Çîn Fasl-ı bahâr Mânî gülşen Nigâr-hâne
4
Fâhir libâsa koydı eşcâr-ı bâgı devrân Bâdâm-nakşî kemhâ geydürdi ergavâna
5
Mektûbın elde tutmış zanbak reh-i çemende
Arz ide tâ ki hâlin sultân-ı kâmkâra
6
Ya’nî o şâh-ı mukbil ol nükte-dân-ı kâmil Sâhib-kırân-ı ‘âdil Sultân Selîm Hâna
7
Zât-ı kerîmi vasfın Bâkî ne gûne kılsun Melhûz olan ma’ânî mümkin degül beyâna
282
-471-
1 Gülşen isterseñ işte mey-hâne Gül-i handân gerekse peymâne
2 Tâlib-i şem’-i vasl olınca kişi Oda yanmakdan aña pervâ ne
3 Kîşden çok çıkarduñ ey kaşı ya Ok gibi bâr atma yâbâna
4 Hâk-i râh oldugum görüp ayagın Yirlere basmaz oldı cânâne
5 Süm-i esbine ruh süren o şehüñ ‘Arsa-i dehrde oldı ferzâne
6 Sûz-ı ‘aşkuñla bir şeb âh idicek Korkaram oda yanar kâşâne
7 Bâkıyâ tarz-ı şi’r böyle gerek Hem zarîfâne hem levendâne
-472 -
1 Var ise geldi şarâb-ı la’1-i nâbuñ ‘aynına Kim görinmez bâde-i gül-gûn habâbuñ ‘aynına
2 Kanlu yaşlar dökdügi meyden cüdâlık derdidür Yohsa gelmez âteş-i sûzân kebâbuñ ‘aynına
3 Hâk-i râh-ı yâre tutmış mîl-i zerrînin şihâb Kühl içün her ahter-i gerdûn-cenâbuñ ‘aynına
4 Katre-i bârân degül dürler dökerdi çekseler Hâk-i pâyuñ tûtiyâsından sehâbuñ ‘aynına
5 Devr-i la’lüñde ne zevkin buldı bilsem şekkerün Var ise şîrîn görinmişdür zübâbuñ ‘aynına
6 Nev-bahâr eyyâmıdur yaz uyhusından Bâkıyâ Döndi nergis merdüm-i mahmûr-ı hvâbuñ ‘aynına
-473-
1 Lebüñden lezzet-i şekker şikeste Sözüñden kıymet-i gevher şikeste
2 O çeşm-i nâ-tevân u zülf elinden Göñüller haste hâtırlar şikeste
283
3 Ruh-ı zîbâsı bir genc-i güşâde Kemend-i zülfi mâr-ı ser-şikeste
4 Gamuñdan sûret-i Erjeng bi-hûş Firâkuñdan büt-i Âzer şikeste
5 Olur ‘aşk içre hûn-ı dîde rîzân Dil-i ‘uşşâk-ı gam-perver şikeste
6 Belî bezm ehli bî-hûş olsa Bâkî Olur mey rîhte sâgar şikeste
-474-
1 Bend-i kabâ çözilmeye tâ câme çıkmaya Nakd-i visâl ‘âşık-ı nâ-kâma çıkmaya
2 Berr-i Hicâza şemme-i zülfüñ yitürse bâd Huccâc kala bâdiyede Şâma çıkmaya
3 Vâ’iz çıkarsa kürsîye her cum’a gam degül Ammâ bolayki lutf ide bayrama çıkmaya
4 Bâmuñda pâsbânlıguñ itmezse mâh-ı nev Şâma irişmeye dilerin bâma çıkmaya
5 Kaldı hayâl-i hançeri sad-pâre sînede Mâhîye beñzer ol ki düşe dâma çıkmaya
6 Dâ’im revâ mı gayra çıka tîg u hançerüñ Bir hisse dahı ‘âşık-i nâ-kâma çıkmaya
7 Bâkî harîr-i zülfı gibi şöyle añlaram Sâ’ir kumâş o serv-i gül-endâma çıkmaya
-475-
1 Baña cevr ile cefâ eyleme ihsân eyle Gayrıya mihr ü vefâ eyleme ihsân eyle
284
2 Sunuben hvân-ı visâlüñi rakîbe her dem Gamuñı baña gıdâ eyleme ihsân eyle
3 İllere lutf u kerem eyleyicek sultânum Cevr ile kahrı baña eyleme ihsân eyle
4 Ok gibi togruyam atma beni yâbâna şehâ Kâmetüm hecr ile ya eyleme ihsân eyle
5 Bâkî-i haste-dili derd ile dermânde koyup Gayrı derdine devâ eyleme ihsân eyle
-476 -
1 Haddüñ ey meh şol hat-ı reyhânda Sûre-i Ve’ş-Şemsdür Kur’ânda
2 Hokka-i la’lüñde dendânuñ senüñ Jâle sandum gonca-i handânda
3 Dem-be-dem dil üzredür biz ‘âşıka Tîzlik var hançer-i cânânda
4 ‘Âlem-i vuslatdadur her dem rakîb Âh kim ‘âşıklaruñ hicrânda
5 Seyl-i eşküm içre çeşm-i dür-feşân Bâkıyâ gûyâ sadef ‘ummanda
-477-
1 Gül gibi ‘işret olmaz ise berg ü sâz ile Sünbül gibi geçinmek olur bir piyâz ile
2 Saf saf çemende serv dizilsün selâmuña Sen sahn-ı gülşen içre şalın ‘izz ü nâz ile
3 Gamzeñ gamuñda dil varakın şöyle togradı Efşân-per olsa gül kesemez böyle kâz ile
4 ‘Aşk ehline hâdeng-i belâ nâ-gehân irer Tîr-i kazâdan umma halâs ihtirâz ile
5 Bâkî safâ-yı Ka’be-i vuslat murâd ise Sa’y it hemîşe sa’y iden irdi menâzile
-478-
285
1 Olmasa sûz-ı ‘aşkuñ dilde eger ziyâde Hâkister olmaz idüm yanup bu ben fütâde
2 Cem komadı elinden içdi müdâm câmı ‘Aks-i lebüñ görelden câm-ı cihân-nümâda
3 Yâ terk-i nâm u neng it yâ ‘aşkı ko göñül gel Neng ile nâm sıgmaz ‘aşk ile bir arada
4 Gir bir nemed içine âyîne gibi sâf ol Sultân-ı ‘âlem ol var gez sûret-i gedâda
5 Vasl-ı nigâra irüp olmadı ber-murâd ol Agla gözüm yan ey dil Bâkî-i nâ-murâda
-479-
1 Güvleyüp düşdi sabâ bâgda âb-ı cûya Beñzemiş ‘aks-i ruhuñ gördi bir içim suya
2 Âh ider dil bakup ol turra-i müşgîn-bûya Eşer itmez n’idelüm âh o gözi âhûya
3
‘Acebâ bâd-ı suhân-çîn ne hatâ gördi geçer Dil-i âşüfteyi ol turra-i müşgîn-bûya
4
Asdı hallâc-sıfat ‘aşk u mahabbet yayın Atılup penbe gibi dil o kemân-ebrûya
5
Ne ‘aceb meyl-i kenâr eylemez ol serv-i revân Cûy-ı dil turmaz akar hod o kad-i dil-cûya
6
Bir devâ sor dil-i bîmâra lebinden Bakî Hele sabr eyle biraz varsun o yâr uyhuya
-480-
1 İrmedi hîç pâye-i kasr-ı zümürrüd-fâmına Na’relerle âhlar çıkdı felekler bâmına
2 ‘Arz idince şîve-i reftârını bâd-ı sabâ Lerze düşdi serv-i bâguñ cümle-i endâmına
3 Ârzû-yı dâne-i hâl-i ruhuñla ‘âkıbet Düşdi hayfâ mürg-i dil sayyâd-ı zülfüñ dâmına
4 Bezm-i gamda câm-ı ‘aşkuñ nûş ide âvâreler Bâde-i nâbuñ yazuk câm-ı sürûr-encâmına
286
5 Bâkî-i dil-hasteye cevr ü cefâlar eylemek Ol güzeller pâdişâhınuñ düşer mi şânına
-481-
1 Zülfüñe bend eyle ben mecnûnı didüm dil-bere Didi kayd itdüm seni dîvâne geçdüñ deftere
2 Bâgda âb-ı revân üzre dökilür berg-i bîd Cûylar dîdâruñuñ reşkiyle düşdi hançere
3 Dil lebüñ yâkûtına iksîr ile vasl olmadı Nakd-i ‘ömrin harc idüp varın çüritdi cevhere
4 Âh kim ol serv-i bâlânuñ irişmez gûşına Gerçi kûyında olan feryâdum irdi göklere
5 Sûret itdüñ şi’rüñi girdüñ nigâruñ göñline Bâkıyâ bu nakş ile sen nükte kazduñ mermere
-482-
1 Gül gam-ı hattuñla düşmiş hançer-i hâr üstine Gelmiş efgân eyler anuñ bülbül-i zâr üstine
2 Kaşuñ ol râdur ki yazmış anı kudret kâtibi Kıl kalemle safha-i hüsnüñde ruhsâr üstine
3 Pençe-i mâhı sanasın kapladı ebr-i sefîd Çihre-i tâbânuñuñ kim indi destâr üstine
4 Oldugı’çün na’l-i esb-i dil-bere kaşum şebîh İtdi anı merdüm-i çeşmüm güher-bâr üstine
5 Ayaguñ altında hâk oldugı’çün ey meh zemîn Eşk-i Bâkî kıldı anuñ la’l îşâr üstine
YÂ
-483-
1 Müstedâm ola fenâ kûyınuñ evbâşları Kim olur bir biri yolında fıdâ başları
2 ‘Arşa-i ‘aşkda gör Hazret-i Mevlânâyı Turmayup dahı döner üstine yoldaşları
3 Dehri bir âh-ı sehergehleri ber-bâd eyler ‘Âlemi seyle virür gözlerinüñ yaşları
287
4 Sanma şeb-dîz ile bir âh-ı sehergâhların Mey-i gül-gûn olur olursa ayakdaşları
5 Gözüme hâk ile yeksân görinür dürr ü güher Hâke yaş dökse kaçan çeşm-i güher-pâşları
6 Cür’a saçdıkları yir kân-ı Bedahşâna deger La’l ü yâkûtı n’ider meykede kallâşları
7 Garazı bu ki fenâ meykedesinde Bâkî Kıla müjgânını cârûb ola ferrâşları
-484 -
1 Belürmez hüsnüñe karşu çerâg-ı subh-dem nûrı Ne deñlü fer vire hûrşîd öñinde şem’-i kafûrî
2 Rahîk-i câm-ı la’lüñden alur bir cür’a cemşîdi Şarâb-ı bezm-i ‘aşkuñdan yıkar bir kâse Fagfûrı
3 Hezârân ‘özr-i leng eyler kaçar meydâna gelmezdi Eger Tâtâr-ı gamzeñ da’vet itse cenge Tîmûrı
4 Gice kan oldı meclisde bulındı bu diyü mutrıb Bir iki tâziyâneyle bu gün söyletdi tanbûrı
5 Kemend-endâz-ı dehrüñ kimse bendinden halâs olmaz Zamâne gösterür Behrâm olursañ ‘âkıbet gûnı
6 Añarlar devlet-i şâh-ı cihânda nâmuñ ey Bâkî Süleymân yâd olındukça bile mezkûr olur mûrı
7 Hudâvend-i ‘atâ-bahş u kerem-güster ki devrinde Gedâ-yı bî-ser ü pâlar geyer sincâb u semmûrı
-485-
1 Kanı bir şîrîn-suhan la’l-i şeker-bâruñ gibi Kanda gördi tûtî bir âyîne ruhsâruñ gibi
2 Göñlümüz alur ele zülf-i dil-âvîzüñ hele Vechden hâric degül hatt-ı siyehkâruñ gibi
3 Sîm-sîmâ serv-bâlâ meh-likâlar çok velî Kimsede yokdur senüñ evzâ’ u etvâruñ gibi
4 Sen semen-ber serv-i sîm-endâma bir kez sarılañ Başa iletdi işin ‘âlemde destâruñ gibi
288
5 Ögmesün ‘âşıklara vâ’iz riyâz-ı cenneti Bâg-ı hurrem olmaz ehl-i ‘aşka dîdâruñ gibi
6 Karşu tut şem’-i ruhuñ bi’llâhi ben dil-hasteye Künc-i târîk içre kaldum çeşm-i bîmâruñ gibi
7 Nükte-i mihr ü mahabbetdür ser-â-ser Bâkıyâ Bulmaya ‘aşk ehli bir eglence eş’âruñ gibi -
-486-
1 Cism-i za’îf ü zârı görüp yâr bilmedi Geçdi handeng-i gamze-i dil-dûzı ilmedi
2 Zülfüñ gibi yanuñca salınmak diler göñül Tîg-i cefâ vü cevr ile senden kesilmedi
3 Nakd-i revânı almada bî-ihtiyâr iken Eşküm güherlerini o ‘ayyâr silmedi
4 Meydân-ı ‘aşka derd ile hasmâne girdi dil Hâsıl şu deñlü men’ ide gördüm yeñilmedi
5 Ebrûlaruñ gamıyla kemân oldı kâmeti Bakî cefâ vü cevrüñ elinden çekilmedi
-487-
1 Berfüñ eritdi bâd-ı sabâ bagrı yagını Yakdı çemende nergisüñ altun çerâgını
2 Gülşende lâle sanma ‘araknâk olup çemen Bir al dest-mâl ile sildi yañagını
3 Odlar yakardı başına mürguñ çemende gül Şeb-nem suvarmayaydı seherden kulagını
4 Bâg-ı ruhuñda hattuñ irişse benefşenüñ ‘Âlemde kimse almazdı mankıra bâgını
5 Hâlüñ haberleriyle mu’attar kılur nesîm Deşt-i Hutende nâfe-i misküñ dimâgını
6 Yıllar-durur ki şem’-i ruhuñ reşkine mehüñ Hakkâk-i dehr çarha dutar şeb-çerâgını
7 Rez duhterinüñ adı çekilse ‘aceb degül Hınnâlar oldı illere karşu ayagını 
289
8 Mestâne soydı o mehi Bâkî geçen gice Nâzüklik ile çözdi mukaddem kuşagını
-488-
1 Baña ebrû-yı rûy-ı cânânî Bülbüle gûşe-i gülistânî
2 Menzil-i mâhdur ham-ı zülfi Matla’-ı mihrdür giribânı :
3 Sîbdür gabgabı ruhı nârenc Leb-i rengîni la’l-i rummânî
4 Göz karardur düşerdi hâk-i rehin Görse ger sürme-i Şıfâhânî
5 Ah kim düşdi nâ-gehân göñlüm Göricek ol çeh-i zenahdânı
6 Sâkinân-ı harîm-i kûy-ı habîb Dilemezler riyâz-ı Rıdvânı
7 Mâ’il ol ‘ayş u nûşa ey Bâkî Bî-vefâdur çü ‘âlem-i fânî
-489-
1 Bu gice leşker-i hvâb ile hayli ceng oldı Fezâ-yı dîde sipâh-ı sirişke teng oldı
2 Gamuñla farkuma bir tâze na’l kesmiş idüm Başumda ala boyanmış per-i küleng oldı
3 Karardı mühre-i dâgum kızardı şerhâlarum Bu cism-i zerd baña câme-i se-reng oldı
4 Sarardı beñzi hasedden benümle yâri görüp Rakîb-i rû-siyehe bir garîb reng oldı
5 Yüzin eline alup geldi meclise sûfi Bu gice rişte-i tesbîhi târ-ı çeng oldı
6 Mahabbet içre giriftâr-ı hecr olan ‘âşık Deñizlere düşüben tu’me-i neheng oldı
290
7 Figânum ile felek çıñ çıñ ötdi ey Bâkî Berîd-i âhuma gûy-ı sipihr zeng oldı
-490-
1 Zülfüñe dil virmeyen hâtır-perîşân olmadı Pâyüñe yüz sürmeyen hâk ile yeksân olmadı
2 Gonca-i ümmîd-i bâg-ı ‘ömri handân görmedi Dîde kim ebr-i bahârî gibi giryân olmadı
3 Togmadı hûrşîd-i ‘âlem-tâb-ı devlet ‘âşıka Dil-rübâ kim ‘âlem-i vuslatda ‘uryân olmadı
4 Bir cevâb itdüm temennâ ol dehân-ı tengden Hâsılı söz geçmedi güftâra imkân olmadı
5 Derdine dil zahmınuñ lutf eyle dermân ol didüm Şol kadar minnetler itdüm yâre dermân olmadı
6 Bâkıyâ germ oldı gerçi mihr-i ‘âlem-sûz-ı ‘aşk Mîve-i bâg-ı ümîd-i vasl-ı cânân olmadı
-491-
1 ‘Aklumı gamze-i câdûları meftûn itdi Göñlümi silsile-i mûları mecnûn itdi
2 Sâkıyâ ölmedin irgür mey-i rûh-efzâyı Hâlümi derd ü gam-ı ‘aşk diger-gûn itdi
3 Eksük olmaz ten-i sad-pâreden işler yara Baña bu işleri hep tâli’-i vârûn itdi
4 Rûz-ı fürkatde hücûm eyleyüp eşk-i gül-gûn Sipeh-i sabr u sükûn üzre şebîhüñ itdi
5 Nîle gark itdi tenüm seng-i cefâ zahmından Yaşumı cevr-i firâvân ile Ceyhûn itdi
6 Ruhına mâ’il iken sevdi ‘izârını göñül Âh kim derdümi günden güne efzûn itdi
7 Bâkıyâ şâdîlık eylerse ‘aceb mi agyâr Çarh anuñ tâli’ini gör nice meymûn itdi
291
-492-
1 Halk-ı ‘âlem gül seveydi kâşkî bülbül gibi Ol lebi gonca baña tenhâ kalurdı gül gibi
2 Zülf-i ‘anber-bûyuñuñ sevdâlarıdur dûstum ‘Âşıkuñ hâlin perîşân eyleyen sünbül gibi
3 Eksük olmaz sîneden gül gibi tâze dâglar Nâleler kılsa ‘aceb mi mürg-i dil bülbül gibi
4 Kâkülüñ sevdâlarından düşdi göñlüm zülfüñe Bir belâ dahı ol oldı başuma kâkül gibi
5 Çeşmüm üzre görinen hûn-âbe sanma Bâkıyâ Gözüme geldi şarâb-ı ‘aşk-ı dil-ber mül gibi
-493-
1 Çeng çün nâleme dem-sâz oldı Sâzlar içre ser-efrâz oldı
2 Mâhdan çihre-i zîbâ-yı nigâr Çeşm ü ebrû ile mümtâz oldı
3 Kimse bilmezdi derûnum râzın Âh kim göz yaşı gammâz oldı
4 Dil giriftâr-ı ser-i zülfüñ olup Sayd-ı ser-pençe-i şeh-bâz oldı
5 Bâkıyâ mihr ü vefâsın o mehüñ Çok tama’ eyler idük az oldı
-494-
1 Bahâr-ı ‘âlem-i vuslatda ol sultân-ı hûbânı Temâşâ itdügüm gündür bana nev-rûz-ı sultânî
2 Bahâr oldı dem-i seyr ü temâşâdur hudâvendâ Semend-i ‘azmüñ itsün ‘arsa-i ‘âlemde cevlânı
3 Yüri Rûm illerin seyr it hırâmân eyle yanuñca ‘Âlem gibi sehî-kâmet nigâr-ı pâk-dâmânı
292
4 Nihâl-i serv-i bâg-âsâ nesîm-i feth ü nusretden Salınsun nâz ile nîzeñ hırâmânî hırâmânî
5 Cihânuñ hâr u hâşâkin götürsün ab-ı şemsînin Gül-istân eylesün rûy-ı zemîni düşmenüñ kanı
6 Felekden seyr idüp rezmüñ disün Behrâm-ı hasm-efgen Hezâr ahsent ey rûz-ı vegânuñ merd-i meydânı
7 Du’âmuz oldur ey Bâki hatâdan saklasun Bârî Hudâvend-i cihân sultân-ı ‘âdil Şeh Süleymânı
-495-
1 Var iken hançerinüñ ‘âşıka dil-dârlıgı Gam degül eylese peykânı dil-âzârlıgı
2 Dili dil-ber yapar agyâr yıkılsun gitsün Gelmesün görmeyelüm kendüye mi’mârlıgı
3 ‘Aşka Mansûr eger olmasa fermân-berdâr İhtiyâr itmez idi kendüye ber-dârlıgı
4 Hâl u hat milket-i Rûm üstine leşger çekdi Virdiler kâkül-i müşgînüñe ser-dârlıgı
5 Virelüm cânı dilâ bûs-ı dehân-ı yâre ‘Âkıbet yoklıga tebdîl iderüz varlıgı
6 Kâseler sun bize meclisde gınâ virmez ayak Sâkıyâ hâtırı teng eyledi el tarlıgı
7 Zer-ger-i kâmilidür san’at-ı şi’rüñ Bâkî Nic’olur gel berü seyr eyle kalem-kârlıgı
-496-
1 Olmayaydum ‘âleme ‘aşkuñla rüsvâ kâşkî Gülmeyeydi hâlüme hecrüñde a’dâ kâşkî
2 Zâhide ‘aşkuñ gamın hem-hâl sandum söyledüm Kılmayaydum derdümi bî-derde ifşâ kâşkî
3 Bend-i zülfüñden ne mihnet çekdügin bilsen göñül Başuña kâkül gibi düşse bu sevdâ kâşkî
4 Gam çeken mâl ü metâ’-ı dehr-i bî-bünyâd içün Neydügin bilse me’âl-i hâl-i dünyâ kâşkî
293
5 ‘Aşk ile ser-mest olan bilmez dü ‘âlemden haber Aña hergiz olmasa dünyâ vü ‘ukbâ kâşkî
6 Câm-ı ‘aşkuñ cür’asın kılsañ bu bezm ehline feyz Sulha müncer olsa bu bîhûde gavgâ kâşkî
7 Mahrem-i esrâr-ı ma’nâ hem-zebân-ı hâl yok ‘Aşk sırrın kılmasañ Bâkî hüveydâ kâşkî
-497-
1 Esirgemek gerege ‘âşık-ı dil-efgân ‘Ale’l-husûs ki bir bî-vefâ ola yâri
2
Göñüllerini cihân halkınuñ senüñ ‘aşkuñ Akıtdı kendüye deryâ niteki enhârı
3
Ne derd-i ‘aşkı bilürsin ne mihnet-i hecri Hey âfet-i dil ü cân kadr-i hüsni bil bârî
4
Çemende jâle-durur sanma bülbül-i şeydâ Suladı eşk ile sahn-ı sarây-ı gül-zârı
5
Hemîşe kâmet-i bâlânı vasf ider Bâkî Bülend-mertebe olsa ‘aceb mı eş’ârı
-498-
1 Göñül şevk-i ruhuñla yana geldi Cemâlüñ şem’ine pervâne geldi
2 Ham-ı zülfüñ ki devr eyler yanagun İrem tâvûsıdur cevlâne geldi
3 Gelüp kâfir saçuñ ruhsâruñ üzre Yüzüñ nûrın görüp îmâne geldi
4 Dil-i pür-hûn bana bezm-i ezelden Leb-â-leb bir tolu peymâne geldi
5 Zebûn olmaz ‘acûz-ı dehre Bâkî Bu meydâne begüm merdâne geldi
-499-
1 Tutsa câm-ı bâde-i gül-gûnı verd-i ter gibi Sâ’id-i sâkî olur şâh-ı gül-i ahmer gibi
294
2 Sâkıyâ ‘aks-i ‘izâruñdan fürûg-ı câm-ı mey Rûşen eyler bezmi hürşîd-i ziyâ-güster gibi
3 Mürg-i cânı şöyle beñzer itmek isterler şikâr Ol kara gözler süzildi iki şahinler gibi
4 Cûy-bâr-ı eşküm içre çihre-i zerdüm benüm Görinür âb-ı revân içinde nîlüfer gibi
5 Sad hezârân nev-bahâr olsa bu fânî bâgda Bir gül-i bî-hâr açılmaz Bâkıyâ sâgar gibi
-500-
1 Sitem ol husrev-i hûbâne geldi Kerem sultân-ı ‘âlî-şâne geldi
2 Kaçup dil tâb-ı hürşîd-i sitemden Penâh-ı sâye-i Yezdâne geldi
3 Kapuñda dâd umar ey şâh-ı ‘âdil Dil-i mecnûnı gör dîvâne geldi
4 Cihanda ‘adl u dâd u fazl u ihsân Şeh-i ‘âdil Süleymân Hâne geldi
5 Diler kim dâd ola Bâkî felekden Cenâb-ı Hazret-i Sultâne geldi
-501-
1 Sîne gencînesini hançer-i cânân deldi Bu gün ol şûh-ı dil-ârâ yine bir kân deldi
2 Müje-i dîde-i pür-nem gibi ter-dest olmaz Yine bir demde nice la’l-i Bedahşân deldi
3 Cân gam-ı gamzeñ ile mahbes-i tenden çıkdı Sanki bir merdüm-i mahbûs idi zindân deldi
4 Tîrünüñ ey kaşı ya mankıra geçmez sa’yı Sînemüñ dâgını ol hançer-i bürrân deldi
5 Bâkıyâ bezm-i belâda neye döndük görseñ Nây-veş bagrumuzı nâle vü efgân deldi
295
-502 -
1 ‘Aşkuñuñ zahmeti hod cânuma rahmetler idi Dostum cevr ü cefâlar da ne zahmetler idi
2 Kâşkî cânı saçuñ dârına ber-dâr itseñ Hâkden ref’ idi bî-çâreye rif’atler idi
3 Âşinâ olmasun agyâr ile dirdüm olduñ Çekdügüm derd ü belâlar hep o gayretler idi
4 Gelse ol şûh-ı cefâ-pîşe dil-i vîrânı Tîşe-i cevr ile bir pâre meremmetler idi
5 Ten-i Bâkîyi ser-â-pâ kılıcım pârelese Şöyle va’llâhi begüm cânına minnetler idi
-503-
1 ‘Aşkuñ hevâsı esdi nesîm-i seher gibi Eşküm dökildi pâyüñe gül-berg-i ter gibi
2 Bend-i belâ-yı zülfüñ ile künc-i gamda dil Zencîrlerle baglu yatur şîr-i ner gibi
3 Hatt-ı ‘işarı geh görinür gah olur nihân Çıkmaz beyaza bahs-i kaza vü kader gibi
4 Ser-rişte-i visâl dahı girmedi ele Bagrum delindi hecr ile dürr ü güher gibi
5 Bâkî ‘acûz-ı dehre zebûn olma key sakın Merdâne baş ayaguñı meydâne er gibi
-504-
1 Beñzetdiler o mâha diyü mihr-i enveri Biri birine koydı fıgânum felekleri
2 Çekdi çevürdi sâkî-i meclis piyâleyi Âl ile öpdi diyü leb-i la’l-i dil-beri
3 ‘Âşık güşâde-meşreb olur câm-ı mey gibi Hem-dem idinse kendüsine tañ mı sâgarı
296
4 Yanın rakîbi gibi iti görmedüm dahı Olmaya gerçi eşk-i revânum gibi çeri
5 Bâkî sarîr-i kilk-i bedâyi’-nigârdur Şeh-bâz-ı dest-i fikretümüñ şît-i şeh-peri
-505-
1 Çerâg-ı bezm-i vasl olmaga bir şeb ‘ârızı nûrı Kefîli boynıdur ol meh-likânuñ şem -i kâfûri
2 Takılup yanına her gün bile salındugı yitmez Ayagın öpmege sarkar nigâruñ şâh destûrı
3 Güvâhî zûr-ı bâzûsın getürmiş Kûh-ken ‘aşka Bu devr içre kabûl itmezler ammâ şâhid-i zûrı
4 Fenâsın bildi dünyânuñ çekildi dâr-ı ‘ukbâya Sa’âdet mülkine Bârî muzaffer kıldı Mansûrı
5 Virildi câna ey Bâkî nigâruñ mansıb-ı ‘aşkı Elifler na’llerdür sînede tugrâ-yı menşûrı
-506-
1 Getürür başuma ferdâları dünyâ gamını Nice ‘âkildür o kim çekmeye ferdâ gamını
2
Sâkıyâ cür’a-i câm-i leb-i cân-bahşuñı sun Çekmesün ehl-i safa bâde-i hamrâ gammı
3
Alayın başuma ol kâkül-i müşgîn elemin Çekeyin her ne belâ ise o bâlâ gamını
4
Dil olup derd-i derûnum sana takrîr itse Hançerüñ söylese görsen dil-i şeydâ gamını
5
Kâkülüñ bend-i belâdan beni âzâd itsün Alayın boynuma ol zülf-i semen-sâ gamını
6
Bu şikâyet nedür insâf idelüm ey Bâkî Sen şafasın süresin il mi çeker ya gamını
297
-507-
1 Aglayup iñlemeden derd ile dolâb gibi Oldı çihremde yaşum yolları mîzâb gibi
2
Aglamakdan gam-ı hicrân ile bî-hûş oldum ‘Aklumı kanlu yaşum aldı mey-i nâb gibi
3
Başumı kesdügine râzıyem ol hûnînüñ Ayagın bassa yüzüm üstine kassâb gibi
4
Göñlümi rûşen ider şu’le-i dâg-ı ‘aşkun Pertev-i meş’ale-i mihr-i cihân-tâb gibi
5
Bâd gîsûların açdukça görinür rûh-ı yâr Bâg-ı cennetde açılmış gül-i sîr-âb gibi
6
Şâyed ol servi kenâre getürem ey Bâkî Varayın yüz süreyin ayagına âb gibi
-508 -
1 Hoş geldi bana mey-gedenüñ âb u hevâsı Va’llâhi güzel yirde yapılmış yıkılası
2
Men’ eyler imiş mes’ele-i ‘aşkı müderris Ey hvâce anuñ var ise yaklaşdı kazâsı
3
Gitmez o mehüñ râ gibi hançer kemerinden Üftâdelerin öldürür âh işte burası
4
Zîbâ yaraşur hil’at-i nâz o boyı serve İki kolumı kılsam aña bil tolaması
5
Dikkatler ile seyr iderüz yâri ser-â-pâ Görmez mi idük biz de eger olsa vefâsı
6
Dünyâ deger ol mâh-likâ dil-ber-i garrâ Yûsufda dahı yokdur anuñ hüsn ü bahâsı
7
Meddâh olalı çeşm-i gazâlâneñne Bâkî Ögrendi gazel tarzını Rûmun şu’arâsı
-509-
1 Ârzû eyler kemend-i kâkül-i cânâneyi Baglasan zencîrler tutmaz dil-i dîvâneyi
298
2 Gerdiş-i câm-ı meyi görsün sürâhî üstine Şem’-i bezmi devr iderken görmeyen pervâneyi
3 Medh iderdüñ lebleri devrinde ey pîr-i mugân ‘Akıbet îmânuña döndürdiler peymâneyi
4 Tâzeler ol sünbül-i müşgîni beñzer yâsemin Eylemiş peydâ gümiş dendânelü bir şâneyi
5 Hvâb-ı gaflet nice bir ey tâlib-i dünyâ-yı dün Var ise râhat yiri sandun bu mihnet-hâneyi
6 Zâhidâ ‘aşk içre te’sîr eylemez Bâkîye pend Mest-i lâ-ya’kil bilürsin diñlemez efsâneyi
-510-
1 Reftâre gelüp nâz ile mestâne salındı Âyâ ne belâdur ki yine câne salındı
2 Eglendi biraz kaddi hevâsiyle çemende Dil mürgi konup serv-i hırâmâne salındı
3 Şemşîri ki bu sîne-i pür-dâga salupdur Bir âb-ı revândur ki gül-istâne salındı
4 Kûyında revân eyledügüm eşk-i mahabbet Kevser suyıdur ravza-i Rıdvâne salındı
5 Salındı yürek za’f ile sînemde kaçan kim Gûşındaki ol gevher-i yek-dâne salındı
6 Allâh oñara düşmeye gird-âb-ı belâya ‘Aşkunda göñül zevrakı ‘ummâne salındı
7
Bâkî görelüm n’ola gerek dest-i kazâdan Şeh-bâz-ı dil ol kebk-i hırâmâne salındı
-511-
1 Riyâz-ı cennetüñ ey reşk-i hûrî Bulınur kûyuña nisbet kusûrı
2 Deger bir kez yüzin görmek o mâhuñ Güneş kursı gibi yüz bin filori
3 Hezârân mülk ü mâl ü câhdan yig Cihânda bir nefes kalbüñ huzûrı
299
4 Düşürdi efser-i ikbâli serden İçüp bî-hûş olan câm-ı gurûrı
5 Cihân mülkinden ey Bâkî ne hasıl Bilürsin behre-i Behrâm-ı Gûrı
-512-
1 Çıksa eflâke n’ola âteş-i âhum şereri Çarhdur encûm-i seyyârenüñ ey mâh yiri
2 Şem’-dan süfresidür hâle degüldür görinen Kodılar encümen-i ‘aşka çerâg-ı kameri
3 Gerçi şevk ehli geçer şem’-i şeb-efrûz ammâ Şevk pervânededür k’oda yakar bâl ü peri
4 Gözüme ‘âlemi göstermez idüm nergis-vâr Sahn-ı gül-şende alaydum elüme câm-ı zeri
5 Lebine öykünür ol husrev-i şîrîn-dehenüñ Bâkıyâ halk ‘aceb mi mezelense şekeri
-513-
1 ‘Âşık öldürmekdür ol mâhuñ tamâm endîşesi Yolına cân virmedür eksüklünüñ kem pîşesi
2 Ben şarâbuñ incesin câmuñ tolusın gözlerin Fikr-i la’lüñle leb-â-leb olalı dil şîşesi
3 Her şirârın ahter-i devlet bilürdi Kûh-ken Sîne-i hârâdan âteşler çıkarsa tîşesi
4 Cism-i pür-dâg u ten-i zerd ile merd-i ‘aşkdan Ser-be-ser şîr ü peleng olmış mahabbet bîşesi
5 Tâze dil-ber sevdi Bâkî şimdi fikr-i vasl ider Bir güzel eglencesi var bir latîf endîşesi
-514-
1 Çemende lâle geydi efser-i Key Elinde tâc u taht-ı Behmen-i dey
2 ‘Aceb mi şekl-i tûmâr olsa gonca İder hüsn-i ruhuñ gül defterin tay
300
3 Harâretden dilinde lâlenüñ dâg Hacâletden yüzinde güllerüñ hay
4 Gül-istân-ı gamuñdur sahn-ı sîne Açılmış ak güldür penbe-i key
5 Göñül virdük bu fânî mülke Bâkî ‘Aceb gafletde kalduk hey meded hey
- 515-
1 Yâr olup agyâra âdemler begenmez ol perî Kendüye hem-râz idindi ya’ni bizden yigleri
2 İtlerüñden gayriyi görmez rakîbuñ gözleri Böyle hod-bîn eyleyen hep sensin anı ey perî
3 Şâm-ı gamda meskenüm bir künc-i zulmetdür velî Şû’le-i âhum yakar her subh şem’-i hâveri
4 Bezm-i meyde bûse-i la’l-i nigâra kasd ider Gögsine ursa n’ola câmuñ surâhî hançeri
5 Almaz oldum Bâkıyâ kühl-i cilâyı ‘aynuma Tûtiyâ-yı çeşm idelden hâk-pây-ı dil-beri
-516-
1 Görinmez dâgdan cismüm ser-â-pây Beni yakmaga cânâ kalmadı cây
2 Göñül sâfî cevâb ister lebinden Dilin çeyner o tûtî-i şeker-hây
3 Hazân beñzüm zemistân âh-ı serdüm Yüzüñ evvel bahâr olmış kaşuñ yay
4 Virür zevk ehline şevki dem-â-dem Şeb-i ‘işretde bir yil mûmıdur nây
5 Nişân itsün dil-i Bâkîyi gamzeñ Önine hep müjeñ oklarını yay
301
-517-
1 Cevr ile terk ider mi kişi şehr-i yârını Lâyık mıdur ki terk ide kul şehr-iyârını
2 Şâyed terahhüm ide görüp hâk-sârını ‘Ömrüm geçince bekleyeyin reh-güzârını
3 Sarf itdi dîde sîm-i şirişkin vefañ içün Bilmezlik ile yok yire harc itdi varını
4 Hâric vecihden ey sanem-i dil-rübâ hatuñ Yazmış kitâb-ı hüsnüñ egerçi kenârını
5 Cân virdi şevk-i hüsnüñe Bâkî-i haste-dil Pür-nûr ide Hudâ-yı Te’âlâ mezârını
-518-
1 Sîne dâgın görüp ol gonca-dehen lâle gibi Bir avuç kanuma girmek diledi jâle gibi
2 Za’fdan şöyle gam-ı ‘aşk ile nâ-peydâyem Ki hemân şît u sadâm işidilür nâle gibi
3 Seg rakîbe nic’olur göstereyin ölmez isem Dehen-i yâre uyuzlanmagı tebhâle gibi
4 Umarın kevkeb-i bahtum ire burc-i şerefe Sîneye ol meh-i tâbânı çekem hâle gibi
5 Dil-i Bâkîyi ser-i zülfüñ elinden cânâ Çeküben hışm ile çeşm-i siyehüñ ala gibi
-519-
1 Komaz ser-keşligin bu nefs-i hod-rây Müdârâ eyleseñ vay itmesen vay
2 Felek bir ejdehâ-yı heft-serdür Tolanmış genc-i dünyâyı ser-â-pây
3 Halâs eyler mi şol canı kimesne Ki ana halka-i ejder ola cây
4 Gedâya kısmet-i rûz-ı ezelden Leked-kûl-ı melâmetdür degen pây
302
5 ‘Atâ kıl Bâkîye lutfuñ İlâhî Sana muhtâc eger yohsul eger bay
-520-
1 Oldı dil bir büt-i şîrîn-dehenüñ Ferhâdı Ana lâlâ geçinür Husrev ü Şîrîn dadı
2 Bi’llah ey nahl-i ter ol şîve-i reftâr nedür Serv-i âzâduña kul eyledün’a şimşâdı
3 Ey sabâ zülf-i dil-âvîzini tahrîk itdüñ Bu kadar fitne vü âşûba sen oldun bâdî
4 Hem-demümdür şeb-i fürkatde diyü haste göñül Ögerek göge çıkardı bu gice feryâdı
5 Çevre katlanmak olurdı n’idelüm ey Bâkî ‘Ahd-i hûbân gibi yok sabrumuzuñ bünyâdı
-521-
1 Gül-şende kûyun işideli serv oturmadı Zencîrlerle bagladılar âb turmadı
2 Öykündi gerçi çeşmüme çok çeşme lûlesi Ammâ kulagın iller anuñ az burmadı
3 Cem’ oldı eşkiyâ ile bir gün rakîb-i har Ehl-i şekâdan üstine kimse oturmadı
4 Bir dil mi var ki zülfiñe dîvâne kılmayup Dârü’ş-şifâ-yı ‘aşkda zencîre urmadı
5 Bâkî lebinden oldı bize hayf o zâlimüñ Ammâ ne çâre n’eyleyelüm kimse sormadı
-522-
1 Kıymet gerekse kavlüñe dürr-i Necef gibi Bîhûde yire açma dehânuñ sadef gibi
2 Gûş eyle râzı perde-i sâz u terâneden Her yana tut kulagunı meclisde def gibi
303
3 Şol dil ki câm gibi el üzre tutardı Cem Dest-i zamâne yirlere çaldı hazef gibi
4 Dilde hayâl-i hâl-i ruh-ı yâr der-miyân Sevdâ-yı hattı gerçi biraz ber-taraf gibi
5 Vasf-ı cemâl-i yâr ile Bâkî gazellerin Biri birine sundı güzeller tuhaf gibi
-523-
1 Şarâb-ı bezm-i gam zevkın ne mîr ü ne vezîr itdi Anuñ keyfiyyetin benden sü’âl eyleñ fakîr itdi
2
Saçıldı cür’a-i câm-ı mahabbet bâg-ı Rıdvâna Suyın Kevser nebâtın ney-şeker hâkin abîr itdi
3
Binâ-yı ‘aşka tûfân-ı havâdis kâr-ger olmaz Esâsın gûyiyâ bennâ-yı Kudret kâr-gîr itdi
4
Cevânlık ‘âlemi gitdi ne vaktin togrılam yâ Rab Egildüm bâr-ı ‘aşk-ı yâr kaddüm bükdi pîr itdi
5
Cihânda başuma sultân iken âzâde vü fârig Beni zencîr-i ‘aşkun boynı baglu bir esîr itdi
6
Ne gam endîşe-i zilletden ey Bâkî bu menzilde Hidâyet reh-beri lutfın aña kim dest-gîr itdi
: -524-
1 Etrâf-ı çemen-zârı yine âb tolandı Gül-zâra girüp her yana salındı bulandı
2
Beñzetdi dehânuñnda olan habb-i nebâta Şeb-nem göricek gonca hemân agzı sulandı
3
Baglarsan eger deste-i reyhân ile turmaz Tâ rişte-i cân turrası târına ulandı
4
Ârâm-geh-i mürg idi dirler ser-i Mecnûn Meydân-ı mahabbetde ne başlar yuvalandı
5
Bâkîyi mey-i nâba yemîn itdi dimişler Gül gibi ele sâgar alup içmez ol andı
304
- 5 2 5 -
1 Sâkıyâ kalmaz imiş çünki bu sohbet bâkî Mey-i gül-gûn içelüm bâde-i cennet bâkî
2
Hvâbda almış idüm bûs-ı leb-i cânânı Cân dimagında dahı şimdi o lezzet bâkî
3
Beni öldürdi fırâkuñ meded ey dost yitiş Hele bir pâre dahı tende harâret bâkî
4
Aglamazdum bu kadar zâr u zebûn olduguma Kalsa bir pâre gamuñ çekmege tâkat bâkî
5
Bâkî ölsün yoluna pâdişehüm sen sag ol Baht pâyende Hudâ yâr sa’âdet bâkî
- 5 2 6 -
1 Terk itdi ben za’âfini gitdi revân gibi Gelmek müyesser olmadı bir dahı cân gibi
2 Ser-keşlik eylemezse o servüñ ayagına Yüzler süriyü varâyın âb-ı revân gibi
3 Devr içre gerçi sen de ser-âmedsin ey güneş OlmayasIn ol âfet-i devr-i zamân gibi
4 Ey âh mâhuñ irişemezsin kulagına Başuñ gerekse göklere irsün figân gibi
5 Tîr-i gamuñ nişânesidür diyü Bâkîyi Allâh ki halk çekdi çevürdi kemân gibi
-527-
1 Dil-i pâk ol ‘izâr-ı âle düşdi Gül-i rengine gûyâ jâle düşdi
2 Ruh-ı rengînüñ âb-ı ‘arızuñda Gören dir suya ‘aks-i lâle düşdi
305
3 Siyâh atlas gibi zülfüñ yaraşdı ‘İzâr-ı âl-i müşgîn-hâle düşdi
4 Hümâyün-bâl açup şeh-bâz-ı zülfüñ Tezerv-i ‘aklı nâ-geh ala düşdi
5 Saçuñ bendinde dil derdin sorarsañn Garîb üftâde müşkil hâle düşdi
6 Ezelde kur’a-i mihr ü mahabbet Dil-i fîrûz-ı ferruh-fâle düşdi
7 Kemâle mâ’il oldı tab’-ı Bâkî Mahabbet halk içinde mâle düşdi
-528-
1 Derd ü belâ vü gam bana ‘ayş u safâ sana didi Şol ki ezelde derdüñe kâ’il olup belâ didi
2
Derd ü mahabbet ehlini ‘aşkuña da’vet eyleyen Gel berü ma’şer-i belâ derd ü gama salâ didi
3
Dil bir içim su istedi çeşme-i la’l-i yârdan Âb-ı zülâl-i hançerin gösterüp işte mâ didi
4
La’1-i lebüñle tal’atuñ ravza-i Cennetü’n-na’îm Kaddüñe Cebre’îl-i ‘akl Sidre-i müntehâ didi
5
Nüktelerüñde Bâkıyâ ‘âlem-i ‘aşkı seyr iden Meşreb-i sâf ü pâküñe Câm-ı cihân-nümâ didi
-529-
1 Çeşmümden akan hûn ile sâgar tola yazdı Meclisde geçen gice yine kan ola yazdı
2
Pend eylemiş ol sâde-ruha zâhid-i nâ-dân ‘Aşk ehli hücûm eyledi rîşin yola yazdı
3
Bir pâre yaşum tâzeledi vâdî-i derdi Mecnûn gideli lâle-i mihnet sola yazdı
4
Yolunda delîl oldı dü-tâ kılmaga kaddüm Her dâl ki na’l-i süm-i esbüñ yola yazdı
5
Hâsiyyet ile yâre yakîn itmek içündür Bâkî ki biraz kanlu elifler kola yazdı
306
-530-
1 Mu’attâr kıldı âfâkı nesîm-i bâd-ı nev-rûzî Fürûzân oldı hûrşîdüñ çerâg-ı ‘âlem-efrûzı
2
Dil-i mecnûna şimdi yig gelür leyli nehârından Olaldan âsitân-bûsuñ şeb-i târîkde rûzî
3
Hakim-i feylesof oldı velî pîr-i hıred olmaz Mu’allim-hâne-i ‘aşkuñ dahı tıfl-ı nev-âmûzı
4
Bize esrârını açmaz meye ta’n itmeden geçmez Gel ey sâkî geçür bundan bu ‘akl-ı dâniş-endûzı
5
Gözümün katresinden şîşeler toldı derûnumda Mahabbet tâkini tâ kim diküpdür tîr-i dil-dûzı
6
Şu ‘âşık kim visâlüñ mîvesinden ârzû eyler Nihâl-i kâmet-i nîzen gerek zihninde merkûzi
7
Sabâ hâk-i rehin bûs itdi mugber oldun ey ‘âşık Gubâr-ı hatt-ı müşgîni belürsin göresin tozı
8
Derûna şu’le saldı tîg-i âteş-tâbı gûyâ kim Hudâvend-i cihânuñ berk-i şemşîr-i cihân-sûzı
9
Diler Bâkî Hudâdan ol hudâvend-i cihân-dâna Bekâ-yı baht-ı bih-rûzı devâm-ı feth-i fîrûzı
10 Nizâm-ı devletüñ dâ’im hıyâm-ı rif’atüñ kâ’im Cihâna sâye saldukça bu ‘âlî çetr-i zer-dûzî
-531-
1 Hattum hisâbın bil didüñ gavgâlara salduñ beni Zülfüm hayâlin kıl didüñ sevdâlara salduñ beni
2
Geh âb-veş giryân idüp geh bâd-veş püyân idüp Mecnûn-ı ser-gerdân idüp sahrâlara salduñ beni
3
Vaslum dilersin çün didüñ lutf idüben olsun didüñ Yarın didün bir gün didüñ ferdâlara salduñ beni
4
Yûsuf gibi ‘izzetde sen Ya’kûb-veş mihnetde ben Dil sâkin-i Beytü’l-hazen tenhâlara salduñ beni
5
Bâkî-sıfat virdüñ elem itdün gözüm yaşını yem Kılduñ garîk-i bahr-i gam deryâlara salduñ beni
307
-532-
1 Allar geymiş hırâm eyler nihâl-i gül gibi Günde ‘uşşâkuñ hezârın zâr ider bülbül gibi
2
Kâkül-i müşgîni sevdâsıyla yansam dûd-ı dil Gûşe-i destârdan peydâ olur sünbül gibi
3
Âteşîn ruhsârı üzre hâli vasfında sözüm ‘Âşık-ı bî-dillerüñ agzın yakar fülfül gibi
4
Vasf-ı hüsninde ser-âgâz itdi dil nev-rûzda Bülbül-i şûrîdenüñ itdükleri gulgul gibi
5 Tab’-ı Bâkî ol şeh-i Hayder-şeca’ât şevkine
‘Arsa-i kevn ü mekânı geşt ider Düldül gibi
-533-
1 Gitdi Kayser kasrınuñ tâk u revâkı kalmadı Nice Kisrâ geçdi tâk u tumturâkı kalmadı
2
Bezm-i kesretden biz en evvel götürdük ayagı Meclis âhir oldı gitdi bâde sâkî kalmadı
3
Şevk u zevk ehli çekildi biz dahı yâ Hû didük Zevki gitdi ‘âlemüñ ehl-i mezâkı kalmadı
4
Tolu urmış tarlaya döndürdi devrân sohbeti Câm sınmış mey dökilmiş dest-i sâkî kalmadı
5
Gam degül Bâkî bekâ semtine kılsa irtihâl Nice şehler bu fenâ mülkinde bâkî kalmadı
-534-
1 Âh kim sevdüm yine bir dil-ber-i ra’nâcugı Şimdiden bin var yanında ‘âşık-ı şeydâcugı
2
Nice şîrîn olmasun kim süd yerine anası Sükker ile beslemiş ol tûtî-i gûyâcugı
3
Takınur göz degmesün diyü hamâ’il boynına Sakınur yavuz nazardan n’eylesün anacugı
308
4
Yaluñuz nev-rüstedür seyr itmege korkar dahı Kanda gitse bilesince Salınur lâlâcugı
5
Dünyede öldügüme hîç gam yimezdüm Bâkıyâ Bir gice pehlûya çeksem ol melek-sîmâcugı
-535-
1 Kûyında göñül dâmen-i dil-dâre sarıldı Hâcî gibi kim Ka’bede estâre sarıldı
2 ‘Arz itdüm aña nâme ile lü’lû-yı eşküm Cân riştesi mektûb-ı dürer-bâre sarıldı
3
Zahm urdı velî yaralarum sarmadı ol yâr Agyar işidüp tâ dimcye yâre sarıldı
4
Göklerde gören gice sanur kâh-keşândur Âhum dûtüni günbed-i devvâre sarıldı
5
Bâkî görüp ol pîreheni yâre sarılmış Sandum ki semen kadd-i sefîdâre sarıldı
-536-
1 Gördiler ol bî-vefâyı terk ider her dem beni Özlerine eylediler nâleler hem-dem beni
2
Bûy-ı ‘aşk ile sarıldum nâfe gibi posta Bir kılına asmadı ol kâkül-i pür-ham beni
3
Varayın kan aglayayın âsitân-ı yârda Fürkatinde kana yudı dîde-i pür-nem beni
4
Benden ögren gel hakîkat yolını ey yâr kim İtmezem terk günde biñ kez öldürürken gam beni
5
Bûy-ı zülfinden sabâ geldi dem urdı cânuma ‘Âşık-ı âşüfte itdi Bâkıyâ ol dem beni
-537-
1 ‘Âlemi tâze bahâr itdi ruh-ı zîbâsı Virdi âfâka ziya tal’at-i meh-sîmâsı
309
2
Batdı sâl-ı kühenüñ şît u sadâsı şimdi Çıkdı mürg-i çemenüñ nagme-i nev-peydâsı
3
Yine âyîne-i nev-rüzda peydâ oldı Nev-bahâruñ seheri hüsn-i cihân-ârâsı
4
Açdı ol gonca-i ra’nâyı libâs-ı gül-gûn Düşdi ruhsârına zülfi başuma sevdâsı
5
İltifât ile bulur mürdeleri gerçi hayât ‘Âşık-ı haste-dili öldürür istignâsı
6
‘İdden rûz-ı visâli bilürüz a’lâdur
Kutlu gündür o gün ammâ katı çok ferdâsı
7
Bâkıyâ şâh-ı cevân-baht-ı cihân sag olsun Gayra minnet komadı himmet-i bî-hem-tâsı
8
Câm-ı hürşîd-i cihân-tâba ziyâ feyz eyler Hâtem-i devletinüñ şa’şa’a-i elmâsı
-538-
1 Saçuñ sevdâsı şeydâ ideli ben zâr u mahzûnı Unutdı halk-ı ‘âlem kıssa-i Leylâ vü Mecnûnı
2
Olupdur çâr-pâre ney gibi âh itmeden bagrum Meger kim bezm-i ‘aşkuñ sâkıyâ bu oldı kânûnı
3
Turuncî gabgabuña el suna diyü rakîb ey mâh Günüm eyvâ ile geçdi vü beñzüm oldı leymünî
4
İkisinüñ dahı bir benden özge vârisi yokdur Cihânda ben var iken kim anar Ferhâd u Mecnûnı
5
Cemâlüñ mushafını dil-berâ gördükçe bu Bâkî Okur Ve’ş-şems yüzüne kaşuña sûre-i Nûnı
-539-
1 Derd-i çeşmün gördügümce derd-nâk eyler beni Gözlerüñ derdi senüñ bir gün helâk eyler beni
2
Kanlu bâglar gibi dil-ber baglamış hûnî gözin Gark-ı hûn âhir o çeşm-i hışm-nâk eyler beni
3
Dehre-i dehr-i denî bâg-ı belâda yaşumı Katre katre akıdur mânend-i tâk eyler beni
4
Turra-i müşgînüne olmazsa rûzî dest-res Şâne-veş minşâr-ı mihnet çâk çâk eyler beni
310
5
Zikrüñi dilden düşürmez sebze-i hâküm kaçan Dâne-veş dihkân-ı devrân zîr-i hâk eyler beni
6
Pertev-i hüsniyle rûşen mülk-i ‘âlem Bâkıyâ Râh-ı ‘aşka mühtedî ol nûr-ı pâk eyler beni
-540-
1 İrdi vakt-i sabâh ey sâkî Bize sun var ise mey-i bâkî
2
Kilk-i âhum yazarsa sûz-ı dili Dutışur nûh sipihrün evrâkı
3
Hâk-i râh oldugın görüp cânân Katı ayaklar oldı ‘uşşâkı
4
Haste çeşmi nigâr beste kılup Göze göstermez oldı âfâkı
5
Bâkıyâ gör harâb ider âhir Seyl-i eşküm bu nîl-gün takı
-541-
1 Câm gibi diler isen k’ola kalbüñ sâfî Çeke gör sofî safâ ile şarâb-ı sâfî
2
Lebüñüñ şâfiyesi vire diyü sâfi cevâb Bu göñül hastesinüñ virdi dürer yâ Şâfî
3
Toludur dil kafesi genc-i mahabbetle bu gün ‘Aşk bâzârınun ey hvâce benem sarrâfı
4
N’ola zeyn olsa yine meclisümüz güller ile Gözümüñ kanlu yaşı eyledi pür etrâfı
5
Kim ide vasf-ı cemâlüñ senüñ âyîne-sıfat Bâkî-i tab’ gibi olmaya hîç vassâfı
-542-
1 Ey göñül a’yân-ı devlet içre himmet kalmadı Kimden umarsın kerem ehl-i mürüvvet kalmadı
2
Nefse nefsi oldı ‘âlem her kişi hayretdedür Kimseden hîç kimseye dermâna tâkat kalmadı
311
3
Ey dirîgâ lutf u ihsânuñ kapusın yapdılar Zikri hayr olsun dinür sâhib-sa’âdet kalmadı
4
Gel zuhûr it kandasın ey Mehdî-i sâhib-kırân Kim cihânda zâhir olmaduk ‘alâmet kalmadı
5
Câhil ü nâ-dân oh gör ister isen mertebe Kim kemâl ehline Bâkî şimdi ragbet kalmadı
-543-
1 Elinden geldügince râz-ı ‘aşkuñ dil nihân itdi Akup cûy-ı sirişk ol sırrı hayfâ kim ‘ayân itdi
2
Tonatdı dâg ile bâzûlarmı ol gül-endâmuñ Açınca kolların etrâfı gûyâ gül-sitân itdi
3
Lebin agyâr-ı bed-hvâhuñ virüp agzına dişletdi Dirîgâ dostlar meclisde ol meh yine kan itdi
4
Gelüp konmışken ey kaşı kemânum dilde peykânuñ Göñülden geçdi âhir cân evin vardı mekân itdi
5
Kadüñ servine göz dikmişdi ey serv-i revân amma Bu gün Bâkî yine gamzeñ okın hâtır-nişân itdi
-544-
1 Dilâ nûş it ciger kanın mey-i gül-gûn ise gitdi Yüri zehr-i belâya kâni’ ol afyon ise gitdi
2
Leb-i la’lini emmek mey gibi kânûn idi ammâ Anı def eylediler şer’ ile kânûn ise gitdi
3
Gubâr-ı hatt-ı rûyıyla meger hayrân ola göñlüm Dirig elden leb-i dil-ber gibi ma’cûn ise gitdi
4
O Leylî-veş gamından n’ola olsam pâdişâh-ı gam Cünûn mülkin bana ısmarladı Mecnûn ise gitdi
5
Dil-i mahzûn bulurdı kahve vü berş ile Bâkî zevk Dirigâ aradan zevk-i dil-i mahzûn ise gitdi
312
-545-
1 Gel bâga temâşâ ide gör âb-ı revânı Seyr eyle nedür sür’at-i ‘ömr-i güzerânı
2
N’eyler seni bildüñ mi hevâ ‘âkıbet-i kâr Gör bâd-ı vezân üzre giden berg-i hazânı
3
Bir cây-ı hatar olmasa ‘âlemde nedendür Ebrun bu gözi yaşı vü berkun hafekânı
4
Bilmez bu kazâ reh-güzer-i seyl-i fenâdur Pâyende sanan kasr-ı dil-efrûz-ı cihânı
5
Bâkî gider endîşe-i dünyâyı göñülden
Degmez bu kadar ragbete bu menzil-i fânî
-546-
1 Bi-hamdi’llâh ki yâri kıldı ferr-i baht-ı sultânî Müyesser eyledi Bârî Te’âlâ feth-i Şirvânı
2
İrişdi nev-be-nev nusret o mansûr oldı her nevbet Muzaffer eyledi şâh-ı cihânı fazl-ı Rabbâni
3
Şehenşâh-ı felek-mesned şeh ü şeh-zâde ced-ber-ced Murâd ibni Selîm ibni Süleymân Hân-ı ‘Osmânî
4
Buyur kem-ter kulun şâhum irişsün Çîn ü Mâçîne Açup iklîm-i Türk-istânı alsun taht-ı Hâkânı
5
Tırâş itdi ser-i a’dâyı bir bir tîg-i bürrânı Atañ feth itdi kürsiyy-i bilâd-ı Berber-istânı
6
Gubâr-ı na’l-i esbin dîde-i a’dâya kühl itdi
Ne Tebrîzin kodı ceddüñ ne Kazvîn ü Sıfâhânı
7
Esâs-ı mülki muhkem kıl kıbâb-ı kadri müstahkem Binâ-yı bahtuña lâzımdur alsunlar Horâsanı
8
Du’âsı Bâkî-i üftâdenüñ ol kim kıyâm itsün Felekler sakfı turdukça binâ-yı ‘ömrün erkânı
9
Çerâg-ı kevkeb-i bahtuñ güneşden tâb-nâk olmış Felekden ser-firâz olsun sarây-ı kadrüñ eyvânı
313
-547-
1 Hatundur şâm-ı zulmet gerdenündür şem -i kâfürî Fürûzân olmaga gül-nâr haddüñden alur nûn
2
Beyâz-ı safha-i ruhsâra ol hatt-ı cemâlüñle Muhakkak hatt-ı Nûrî mi ki yazmış âyet-i Nûn
3
Egerçi kahvenüñ bir gûne vardur ‘âlemi amma İki kâse mey içre seyr iderler Çîn ü Fagfûn
4
O gonca-leb yanında hoş gör ey dil hâr-ı agyârı ‘Asel cem’ eyleyen nûş eyler ekser nîş-i zenbûrı
5
Gubâr-ı der-geh-i şâha sürer yüz yirde yüz Bâkî Süleymâna mukârin olmag ister seyr idüñ mûrı
-548-
1 Nice yıldur deşt-i gamdur cân-ı mahzûnuñ yiri Ey saçı Leylâ virildi bana Mecnûnuñ yiri
2
Kâmetün ‘aksi düşerse tañ mı eşk-i çeşmüme Bâgda âb-ı revândur serv-i dil-cûnuñ yiri
3
Kûyına varsa ‘aceb mi dil-berün gâhî rakîb Cennet idi bir zamân İblîs-i mel’ûnuñ yiri
4
Bir huzûrum var-durur kûyunda olmakdan şehâ ‘Arz olınsa almazam bana Feridûnuñ yiri
5
Dirhem-i eşküm dükenmez nice demdür Bâkıyâ Hâk-i cismümdür meger kim mâl-i Kârûnuñ yiri
